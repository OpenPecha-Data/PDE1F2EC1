善男子云何菩薩。善知一切有情行相。善男子菩薩。有八萬四千行。是於根本。鄔馱南句有情行相。無量差別不可思議不可言説。唯佛能知。非諸聲聞縁覺所了。亦非菩薩之所能了。彼菩薩蒙佛加持及自智力。隨知一切有情行相。所謂如是自性相。如是行相。如是因相。如是縁相。如是作相。如是和合相。或種種相離相欲相。
瞋相癡相等分相。 地獄相傍生相琰魔界相天相人相。或聲聞尼夜摩相。或縁覺尼夜摩相。或佛尼夜摩相。或遠因相中因相近因相。如是有情一切行相如實知之。
除一切智不被摧伏。善男子是爲菩薩善知一切有情行相。大集虚空藏菩薩所問經卷第二丙午歳高麗國大藏都監奉　　勅雕造

