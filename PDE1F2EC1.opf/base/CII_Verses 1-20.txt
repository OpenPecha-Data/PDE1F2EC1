上法功徳妙智尊　清淨無垢無限量如空平等寂無動　敬禮甚深無與等

能示身相微妙色　不離法身現是身悲隨有情身亦然　普現百福莊嚴相

已離音聲無聞見　斷諸言詞無説示雖知語性如空響　以大悲心而演説

於諸有情心平等　知心如幻無自性悉知心行無思慮　平等究竟心爲心

示現種種度世間　善逝身形無所得以妙所依功徳體　隨其所樂爲現身

法無所得佛亦然　不著於法離分別知法能度有情故　隨宜爲説常無間

大衆普共觀佛身　所現色相皆差別世尊已離身心相　隨現皆令衆歡喜

因縁和合諸法生　虚妄分別非眞實以知諸法悉如是　得成正覺證涅槃

既斷分別離中邊　知其空寂無自性雖知諸法性清淨　善脱業果無差違

法無有情壽及人　寂然如空離名字了彼有情實非有　悉令證入甘露門

已修百億行難思　精進求於無上道由此因縁已成辦　到無行處覺涅槃

妙覺諸法性無殊　於上中下皆平等住平等智無分別　故佛常無不定心

知蘊處界皆如幻　三界猶如水中月有情如夢性非眞　爲説如此非眞法

世諦説成無上覺　不可説得無得相菩提無得輪亦然　轉無轉相無所轉

自度度他於彼岸　自解解他諸繋惑自安安他置大乘　自他倶證涅槃樂

有情無生亦無滅　有情本來常清淨有情自性如幻相　有情既悟證菩提

色如虚空無有生　一切世間亦如是是法無色離色相　由知是義色寂靜

以喩稱讃如來徳　有請聞讃皆深著佛徳如空不可量　如是無二眞讃佛

敬禮能覺諸有情　無觀無心至無得唯有諸佛能讃佛　我禮如如眞徳尊

了諸有情無我人　諸佛法界同一相已知諸法離欲相　故我供養平等尊

爾時大虚空藏菩薩摩訶薩。説是伽他已。即時寶莊嚴道場妙寶樓閣六種震動。空中出聲而作是言。釋迦牟尼世尊。於無數倶胝那庾多百千劫中。所有積集阿耨多羅三藐三菩提法。此大虚空藏菩薩。以妙伽他悉能稱揚。善男子若於夢中。尚未曾聞何況得見。若有善男子善女人聞此伽他。能生信解解已修行。當知此人漸次不久。能師子吼如虚空藏菩薩爾時大虚空藏菩薩摩訶薩白佛言。世尊我爲欲聞大集經典。故來至此娑訶世界。瞻仰世尊禮拜供養聽聞斯法今此衆中諸來正士。各各於法而有疑心。唯願世尊。令於諸法得法光明生決定慧。

