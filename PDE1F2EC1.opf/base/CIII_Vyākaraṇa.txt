説此決定法門時。七萬二千那庾多天人緊那羅摩睺羅伽等。皆發無上正等覺心。三萬二千菩薩得無生法忍。於此三千大千世界。六種震動大光普照。百千諸天雨種種花奏諸伎樂以鄔馱南而共讃歎。此諸有情。已爲如來法印印之。若有聞此法門。能生勝解受持演説。如法修行一切智者。於此佛刹皆應禮敬以自莊嚴。所以者何。由佛世尊出興於世。演此祕密決定法門。令我等聞。
非餘有情所聞見故爾時大虚空藏菩薩。從佛世尊聞説是已即時獲得六無垢清淨三摩地門。以價直三千世界摩尼寶網。覆於佛上而爲供養。一心合掌作如是言。如來今者以無礙智。觀察一切有情根性前後善巧。宣説無障礙法甚深理趣。由此衆會皆大歡喜讃歎大乘。時十方世界所來集會諸菩薩等。復放光明皆言由於如來説如是法門。令我等聞深生慶幸靡不歡喜

