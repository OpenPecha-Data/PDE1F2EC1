爾時舍利子承佛威神。從寶樓閣起住虚空。整理衣服偏袒右肩。跪合掌而白佛言。世尊是何因縁先現此瑞。於此三千大千世界所有色像。悉皆隱蔽如大虚空。唯有如是所居 衆寶莊嚴樓閣自然顯現。佛告舍利子汝今見此寶樓閣不。答言已見。佛言舍利子汝能讃歎此寶樓閣功徳盡不。舍利子言盡我壽量不能稱讃眞實功徳。如是舍利子有世界名大莊嚴。彼中所有妙寶樓閣一切衆會皆住虚空。今此樓閣如彼所現。舍利子白佛言。世尊彼大莊嚴世界今在何許。佛告舍利子。東方過此八佛世界微塵數佛土。有世界名大莊嚴。佛號一寶莊嚴如來應供正遍知明行足善逝世間解無上士調御丈夫天人師佛世尊。今現在説法。舍利子以何因縁名大莊嚴。彼世界中所有莊嚴殊勝之事。若我住世以一劫壽説不能盡。是故名之爲大莊嚴。復以何縁名爲一寶莊嚴。彼佛常説唯以大菩提心而爲其寶。是故名爲一寶莊嚴。彼佛説法與諸菩薩昇師子座及寶樓閣。踊在虚空高八十倶胝多羅樹。

