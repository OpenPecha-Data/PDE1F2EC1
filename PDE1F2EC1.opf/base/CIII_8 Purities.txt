復次善男子若菩薩成就八法。能淨修行般若波羅蜜多。云何爲八。所謂勤集一切善法不著常見。勤斷一切不善法不著斷見。知縁起法而不違於無生法忍。現四無礙解而不著於四辯。善能決擇四鄔馱南不見無常苦無我寂靜。善説業果而亦不動。於無業果住無戲論。智常顯説一切法句差別之相。善得一切淨法光明。於諸有情説於清淨及雜染法。是爲菩薩成就八法能淨修行般若波羅蜜多。

