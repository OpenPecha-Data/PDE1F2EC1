復次善男子。如我等覺彼法自性。菩薩如是如彼法性應當受持。云何名爲如來等覺彼法自性。謂知法自性。悉皆如幻不成就相故。悉皆如夢無境界相故。悉如陽炎畢竟無生相故。悉如光影無移動相故。亦如影像無自性相故。知空自性究竟如露故。知無相自性無分別故。知無願自性心無住故。知離欲自性一切欲遠離故。知無爲自性超諸數相故。善男子如是言説爲他了別故。我已現證是法自性彼法性相不可言説。若菩薩欲受持諸佛法藏。應如如來覺了諸法自性。而以文字語言爲諸有情如是説法。是爲菩薩能持諸佛正法寶藏。

