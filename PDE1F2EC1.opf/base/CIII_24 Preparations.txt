修二十四種業而得成就。何者二十四種業。所謂不逆師長教誨故獲迅疾辯。往來無諂故獲得利捷辯。離諸煩惱故得無礙辯。不好雜住故得無滯辯。不離間語故得善詞辯。悟縁生故得甚深辯。以種種施故得間錯衆音辯。嚴飾如來塔廟故得勝妙莊嚴辯。不捨菩提心故得無沈沒辯。善護戒蘊故得無畏辯。施種種幢幡鈴蓋故得説種種偈讃辯。承事恭敬種種捨施諸師長故得説修多羅縁起本事辯。不逼惱貧匱有情故得能摧伏他辯。施無盡寶藏令他入法故得説差別無盡句辯。所説眞實無麁獷故得顯現微妙辯。不輕毀尊教及離間他人故得端嚴威徳辯。於自得法住持故得説法無間辯。不謗毀他以歡喜心施所愛物故得天衆莊嚴辯。於法不師拳如聞説故得斷一切疑辯。觀於一切皆如師長不加逼惱施病者藥故得世出世法辯。不求他過常自省察故得不錯失辯。以平等心觀諸有情置涅槃道不著一切利養恭敬及名聞故得慈悲喜捨悦可衆心辯。善言柔軟如説修行心無濁亂故得宿命通辯。不謗大乘不樂小乘悲愍有情故得佛所加持辯。是名成就二十四種辯才之業。

復次令他有情。到究竟故。名爲辯才。於他住持。能警覺故。名爲辯才。於他歡喜意相續故。名爲辯才。於他有情説隨心智故。名爲辯才。善男子成就如是法功徳智。是爲菩薩獲佛加持無礙辯才。

善男子云何菩薩於生死中而得自在。

