爾時復有時王菩薩。白大虚空藏菩薩言。大士此娑訶世界。有無量受苦有情。貧匱飢餓無諸飮食。著破弊衣復有裸形。及諸餓鬼露體饑渇被髮覆身。常思所棄涕唾膿血。爲如是類願生憐愍。雨以衣食而充濟之。時虚空藏菩薩。以加持力即於虚空。雨種種飮食異類衣服。百千色相無量無邊不可算數。上妙細軟過於迦止栗那綿。身觸之時受極快樂。於此三千大千世界。一切貧匱孤露有情及諸餓鬼。蒙此飮食勝妙衣服悉皆充足

