爾時復有五百丈夫被賊欲害。即聞空中聲曰。汝等當知有菩薩名大虚空藏。能於怖畏諸有情類施於無畏。汝等應當歸依稽首必無所害。時彼諸人以恐怖故。皆共一心異口同聲作如是言。南無大虚空藏菩薩。作是語時虚空藏菩薩。化五百人從虚空下。住彼人前告諸賊言。是等貧匱何用害爲。寧殺我等。今當與汝衣服瓔珞所須之物。令無所乏勿斷彼命。時彼諸賊即殺化人。其五百人咸離怖畏泰然安隱。皆共往詣大虚空藏菩薩之所。恭敬合掌頭面禮足作如是言。我等今者皆從大師得全性命故來頂禮。莫知所報廣大之恩。唯願爲我説微妙法。當共受持成二利行。爾時大虚空藏菩薩告言。善男子汝等今者既無所懼。各各宜發阿耨多羅三藐三菩提心。則得自利利他成就。説是語已彼等一時。皆發阿耨多羅三藐三菩提心。即以上妙衣服價直百千。奉虚空藏菩薩以申供養。如是供養虚空藏菩薩已。即爲供養一切諸佛。爾時世尊悉與彼等授於記。於當來世過無量劫。修菩提分法已。當得成佛。同號無怖畏如來多陀阿伽度阿羅訶三藐三佛陀

.

