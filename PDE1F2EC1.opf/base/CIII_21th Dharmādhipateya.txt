善男子云何菩薩不退神通。於一切法而得自在。善男子若有沙門或婆羅門。不害身見。起於神通彼還退失。若時菩薩已害身見。及能遠離六十二等一切諸見起於神通。名爲具智具慧具覺具施具戒具定。亦即名爲身心遠離具足智已。内常寂靜外無所行。遍所知心可所欲心。善決擇心善清淨慧。無煩惱濁得光明。無翳智積集福資糧。積集智資糧。積集奢摩他資糧。積集毘鉢舍那資糧。資以檀那淨戒莊嚴。被以忍辱精進甲冑。依於禪定善修般若。隨順大慈安住大悲。超出方便成如是法。起妙神通高昇無礙。乃至坐於菩提道場。以神通故於一切法皆得自在。現一切色聞一切聲入一切心。憶念無量劫。獲得一切遊戲神通。伏斷諸漏乃至隨意轉變皆得自在。於一切法無復功用。善男子是爲菩薩不退神通。於一切法而得自在

