爾時大虚空藏菩薩白佛言。世尊云何菩薩出世間道。佛告大虚空藏菩薩言。善男子出世間道者。所謂六波羅蜜。三十七菩提分法。奢摩他毘婆舍那。四攝法。四無量心。四禪四無色定。五神通。善男子此名菩薩出世間道。世間者所謂五蘊。菩薩爲求菩提。以慧方便知色無常。行於布施知色苦知色無我。知色寂靜知色空。知色無相知色無願。知色無行知色不生。知色不起知色縁生。知色遠離知色無執。知色無阿頼耶知色不發起。知色如幻知色如夢。知色如陽焔水月谷響光影。知色如影像如草木瓦礫。而行布施。菩薩如是行施之時。知色眞如。由知色眞如故即知施眞如。知施眞如故即知迴向眞如。知迴向眞如故即得菩提眞如。得菩提眞如故即知有情眞如。知有情眞如故即知我眞如。知我眞如故即知一切法眞如。
知一切法眞如故非眞如不妄眞如。不異眞如隨知如是而行布施。善男子是爲菩薩出世間道。如是知受想行識無常已而行布施。如是知識無我知識寂靜。知識空知識無相。知識無願知識無行。知識無生知識無起。知識縁生知識遠離。知識無執知識。無阿頼耶。知識不發起知識如幻如夢陽焔水月谷響光影影像。知識無形相已而行布施。如是行施之時。知識眞如故即得施眞如。由得施眞如故即得迴向眞如。得迴向眞如故即得菩提眞如。得菩提眞如故即得有情眞如。得有情眞如故則得我眞如。得我眞如故則得一切法眞如。得一切法眞如故。非眞如不妄眞如不異眞如而行於施。善男子是爲菩薩出世間道。復次善男子菩薩。知色無常已而護於戒。乃至知色如草木瓦礫已而護於戒。菩薩如是護戒之時。知色眞如。由知色眞如故則知戒眞如。戒眞如故則得迴向眞如。迴向眞如故則得菩提眞如。菩提眞如故則得有情眞如。有情眞如故則知我眞如。我眞如故則得一切法眞如。一切法眞如故。非眞如不妄眞如不異眞如。則隨護於戒。善男子是名菩薩出世間道。如是知受想行識無常已。而護於戒。如是乃至知識無形相已。而護於戒。如是護戒之時。由知識眞如故則得戒眞如。戒眞如故即得迴向眞如。迴向眞如故則得菩提眞如。菩提眞如故則得有情眞如。有情眞如故則知我眞如。我眞如故則得一切法眞如。一切法眞如故。非眞如不妄眞如不異眞如則隨護戒。善男子是爲菩薩出世間道。復次善男子菩薩。知色無常已而行忍辱精進禪定般若。
乃至知色如草木瓦礫已而行般若。菩薩如是行般若之時。知色眞如。由知色眞如故則得般若眞如。般若眞如故則得迴向眞如。迴向眞如故則得菩提眞如。菩提眞如故則得有情眞如。有情眞如故則知我眞如。我眞如故。則知一切法眞如。一切法眞如故。非眞如不妄眞如不異眞如行於般若。善男子是爲菩薩出世間道。如是知受想行識無常已。而行般若。如是乃至知識無形相已。而行般若。如是行般若時。由知識眞如故則得慧眞如。慧眞如故則得迴向眞如。迴向眞如故則得菩提眞如。菩提眞如故則得有情眞如。有情眞如故則知我眞如。我眞如故知一切法眞如。一切法眞如故。非眞如不妄眞如不異眞如。而行般若。
善男子是爲菩薩出世間道。復次善男子菩薩。知色無常已。於身觀身修身念處。乃至知色如草木瓦礫已。修身念處。菩薩如是修身念處之時。知色眞如知色眞如故。知身眞如。乃至知一切法眞如。一切法眞如故。非眞如不妄眞如不異眞如修身念處。不共身倶行尋伺。善男子是爲菩薩出世間道。如是受想行識。知無常已修身念處。如是乃至知識無形相已修身念處。如是修身念處之時。由知識眞如故則得身念處眞如。身念處眞如故則得迴向眞如。迴向眞如故則得菩提眞如。菩提眞如故則得有情眞如。有情眞如故則知我眞如。我眞如故則知一切法眞如。一切法眞如故。非眞如不妄眞如不異眞如修身念處。乃至修受心法念處。亦復如是。不與法倶行尋伺。善男子是爲菩薩出世間道。如是知色無常已。修四正勤四如意足五根五力七菩提分八聖道分奢摩他四攝四無量四禪四無色五神通。亦如是知色苦色無我色寂靜色空色無相色無願色無行不生不起縁生遠離。乃至知色如草木瓦礫已。引神通智。如是知受想行識無常已引神通智。乃至知識無表相已。引神通智。如是蘊眞如神通眞如故。乃至一切法眞如。一切法眞如故。非眞如不妄眞如不異眞如引神通智。亦復如是。善男子是爲菩薩出世間道。何以故。此道超越世間道故。知色眞如不壞其色。不斷不常從於縁生無生自性。如是知受想行識眞如。不壞其識。不斷不常從於縁生無生自性。超蘊世間并欲色無色。而無染著以不染故。爲於五趣受生有情。説此名爲出世間道。善男子是爲菩薩出世間道。此道清淨。
由佛假説有於世間。是故不壞。何以故無常相不壞世間苦相無我相寂靜相空相無相相無願相無行相。乃至眞如相不壞世間故。善男子是爲菩薩出世間道。此道清淨。菩薩若住此清淨道。即能於彼惡道有情作大光明。由得光明名爲安住出世間道。此道最勝能令住趣菩提場故此道淨勝。能離一切不善心故。此道殊勝。能到於佛智慧頂故。此道無上。能度生死諸瀑流故。此道無比。能超一切偏異道故。此道無等。無有一法能相類故。此道無等等。不離往昔因佛道故。此道安隱。善能摧伏諸魔怨故。此道無礙。如意通智所遊戲故。此道無暗。有慧光明故。此道平正。無諸諂曲故。此道端直。離諸邪曲故。此道平等等有情心故。此道廣大。容諸有情故。此道寛博。互不相逼故。此道能生。無有疲倦故。此道福資糧。檀波羅蜜故。此道無熱惱。戒波羅蜜故。此道無怖畏。忍波羅蜜故。此道不退轉。進波羅蜜故。此道離諸境。禪波羅蜜故。此道遍虚空。慧波羅蜜故。此道隨順智。能令變化故。此道常滿足。集諸善法故。此道隨法輪所聞不忘故。善男子是爲菩薩出世間道。如是殊勝清淨無比。若菩薩欲住此清淨道。當被大甲冑成就大乘。由此往詣菩提場故。

