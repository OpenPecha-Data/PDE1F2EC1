爾時衆中。有菩薩名常希奇。從座而起白世尊言。未知此聲從何而出。佛言善男子。汝當問彼大虚空藏菩薩。當爲汝説。爾時常希奇菩薩。即白大虚空藏菩薩言。大士我今不知如此法聲從何而出。唯願仁者爲我説之。虚空藏菩薩言。善男子於意云何。彼谷中響從何而有。常希奇菩薩言。因於他聲之所顯出。虚空藏菩薩言。善男子彼之谷響爲是身耶爲是心耶爲是色耶爲是聲耶。可實有不。不也大士。響無自體因聲顯發豈有實耶。善男子響既不實因聲而有。如是虚空所出法聲亦復如是。See
the previous record從不思議智之所顯。由心攝持自空而出故有流轉。非即流轉能顯其聲。善男子。汝觀因縁和合所作甚深之理。依因感果亦無因果性不流轉。而此二法無自性故無作者故。若知因縁不能感果。則了諸法本無和合。所以者何如世尊説。若知雜染是則清淨。不斷雜染亦自清淨。何以故。煩惱自性本清淨故。如此二法名施設句。所謂雜染及以清淨。依勝義際所建立故。勝義際中雜染清淨皆不可得。勝義際者名爲無際。即彼無際名爲實際。是實際即空際。是空際即我際。是我際即一切法際。若知一切法際空際寂靜際極寂靜際所有際門。則於一切諸法。無所取著獲無礙智。爾時舍利子。問常希奇菩薩言。善男子汝以何故名常希奇。答曰大徳舍利子我於一切法。常勤精進生希奇心。樂欲滿足而不能解。又於一切菩薩之行生希奇心。當願入於一切有情心行之智而不能解。願於一切煩惱魔業令不得便而不能解。是故於法常生希奇。由此因縁名常希奇。爾時長老舍利子白佛言。甚奇世尊。而此正士辯才如是明了。一切諸佛之法無所染著。所説之法亦不取著。

