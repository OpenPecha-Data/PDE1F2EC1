善男子云何菩薩。意樂堅固猶若金剛。住此大乘無有傾動。善男子菩薩成就十二種法。意樂堅固猶若金剛。不爲人天世間所壞。云何十二。所謂菩提心。意樂増上意樂不壞故。於施戒忍精進禪定般若不壞故。大慈大悲不壞故。四攝法不壞故。成熟有情不壞故。淨佛國土不壞故。不厭患生死不壞故。無厭足善根不壞故。爲莊嚴相好設無遮施會不壞故。爲護正法棄捨身命不壞故。所有善根迴施一切有情不壞故。積集一切佛法不壞故。善男子若菩薩。於如是法修習不壞。當知爾時名爲成就堅固金剛不壞意樂。如金剛寶能摧諸寶自體不壞。如是菩薩成就堅固意樂。能摧一切有情煩惱隨眠而自體不壞。善男子是爲菩薩成就金剛堅固意樂。於此大乘無有傾動。

