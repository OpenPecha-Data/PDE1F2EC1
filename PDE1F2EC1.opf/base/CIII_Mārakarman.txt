復次菩薩如是觀故。能害所有障。於菩薩一切魔業魔不得便。何謂魔業。謂愛樂小乘是爲魔業。不護菩提心是爲魔業。於諸有情簡別行施是爲魔業。樂求生處而持禁戒是爲魔業。爲求色相而修忍辱是爲魔業。作世間事相應精進是爲魔業。於禪味著是爲魔業。以慧厭離於下劣法是爲魔業。在於生死而有疲倦是爲魔業。作諸善根而不迴向是爲魔業。厭離煩惱是爲魔業。覆藏已過是爲魔業。憎嫉菩薩是爲魔業。誹謗正法是爲魔業。背恩不報是爲魔業。不求諸度是爲魔業。不敬正法是爲魔業。慳惜於法是爲魔業。希利説法是爲魔業。離於方便成就有情是爲魔業。捨四攝法是爲魔業。毀破禁戒是爲魔業。輕持戒者是爲魔業。順聲聞行是爲魔業。順縁覺乘是爲魔業。要求無爲是爲魔業。厭離有爲是爲魔業。心懷疑惑不利有情是爲魔業。所聞好疑不善通達如理作意是爲魔業。好懷諂誑假示哀愍是爲魔業。麁獷惡罵是爲魔業。於罪不厭是爲魔業。染著自法是爲魔業。少聞便足是爲魔業。不求正法是爲魔業。樂求非法是爲魔業。於障蓋纒不樂對治是爲魔業。不淨心口是爲魔業。忍沙門垢是爲魔業。善男子如是乃至好行十不善業。
捨於善法。如是一切悉爲魔業。

