善男子云何菩薩。積集無量福徳資糧。爲諸有情作所依止。善男子若菩薩於一切有情。起同體大悲住於禪定見來求者悉皆捨施以福無盡得於寶手令他受用。意樂清淨心如平地離於高下。有所悕望豐饒利益。戒清淨故得心無著善護諸根。復能成辦一切施會。得陀羅尼成就辯才。以如是等積集善根。迴向菩提普施有情。如外四大一切世間依住。如是内四大爲一切有情依住。菩薩作是思惟。我所積集一切善根法智善巧。無有一法不與有情而爲依住。是爲菩薩獲得無量福徳資糧。爲諸有情作所依住

