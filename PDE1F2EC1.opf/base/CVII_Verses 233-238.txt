我以佛眼見十方　廣大無邊諸刹土於中盛滿諸七寶　盡皆普施諸菩薩若人受持是經典　如佛所説無所得而能習誦爲他説　如是功徳超於彼衆花塗香并傘蓋　衣服繒綵及幢幡遍滿積彼世界中　供養諸佛并菩薩於後末世法滅時
若有受持此經典如説修行不放逸　所獲福聚超於彼十方世界諸巨海　盡皆盛滿種種油其炷高大如須彌　然燈供養佛制底若有於彼法滅時　世間盡爲諸暗覆能燃如此大法炬　所獲功徳倍於前若於無量諸導師
奉事經於億千劫以天適意妙供養　勤求最勝佛菩提爲報如來深重恩　護持三寶令久住安諸有情住佛法　持此經福多於彼以佛眼觀諸有情　能致梵王帝釋位若有能持此經典　獲大勝福過於彼令諸有情得羅漢
復能成就縁覺乘若有能發菩提心　受持此經福過彼假令經福皆爲色　盡虚空界不能受除佛世尊一切智　於此勝福無能了若於倶胝千億劫　持此如來所説經所生功徳不可量　猶如十方無有際

爾時福莊嚴菩薩。從佛聞是護持此經。所得功徳不可限量。生大歡喜踊躍無量。而白佛言世尊後末世時諸有情類。若有不能持此經者。當知是人墮於魔界。世尊我觀護持自餘正法。所獲善根猶如芥子。若有能護此經法者。所得功徳如十方虚空。無有窮盡不可譬喩。世尊我今被於勇猛甲冑。寧捨身命護持是經。不爲悋望已身之利。但求一切有情安樂。説此法時。以大虚空藏菩薩福徳力故。有十方無量恒沙佛刹。虚空藏菩薩及無量佛諸菩薩衆。從於虚空雨種種花以爲供養。空中有聲而作是言。善哉善哉大虚空藏菩薩摩訶薩。乃能作此廣大佛事。乃至於此大集法要殊勝莊嚴。亦能攝受未來有情莊嚴正法。令彼不失菩提之心。於此經中受持讀誦書寫解説。爾時世尊爲欲囑累此經典故。以神通力即從身中放大光明。遍照十方無量佛刹悉皆振動。有無量阿僧祇有情。發阿耨多羅三藐三菩提心。無量有情得無生法忍。復有無量有情心得解脱。復有無量有情得法眼淨。復有無量有情離諸貪染。復有無量有情得於人天福徳勝因當得見佛。一切大衆皆生隨喜。佛説是經已。時大虚空藏菩薩摩訶薩。具壽大迦葉波。具壽阿難陀。娑訶世界主大梵天王。釋提桓因四大天王。諸苾芻衆。及大菩薩天人阿脩羅乾闥婆等。一切衆會聞佛所説。皆大歡喜信受奉行

大集大虚空藏菩薩所問經卷第八

