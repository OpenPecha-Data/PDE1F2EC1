復有菩薩摩訶薩衆。從諸佛刹而來集會。其數無量不可思議不可譬喩不可言説。遊戲無邊諸佛世界供養奉事一切如來。勸請説法聞法不厭。常恒成熟一切有情。善巧方便能到第一清淨彼岸。住無礙解超越種種分別戲論。位皆隣近一切智智。其名曰電天菩薩戰勝菩薩。遍照菩薩勇健菩薩。摧疑菩薩奮迅菩薩。觀察眼菩薩常舒手菩薩。與如是等上首菩薩摩訶薩倶

爾時世尊爲諸菩薩摩訶薩。説大集會甚深法時。一切大衆處在虚空住寶樓閣。而此樓閣莊嚴殊勝。猶如大莊嚴世界中一寶莊嚴佛土。諸菩薩衆所住樓閣無有異也。是諸大衆各各相見皆坐其中。時此三千大千世界
一切色像。蘇迷盧山輪圍山。大輪圍山贍部 洲等。聚落城邑江河泉流。陂池大海叢林草木。一切地居所有宮殿。悉皆隱蔽而不復現。欲色空居乃至有頂。諸天宮殿及諸有情。形色之類亦悉不現。猶如劫燒火災之後。大地焚爇唯有虚空。中無一色爲眼所見。此亦如是三千大千世界之中。無一色相爲諸有情眼所覩見。唯除此寶莊嚴道場聲聞菩薩。諸天龍藥叉乾闥婆等。一切衆會所有色像了然顯現。又此道場有師子座自然涌出。其量高廣萬踰繕那。此師子座出淨光明。普照三千大千世界。暎蔽日月釋梵護世。所有諸光
皆不復現。佛坐其上時諸大衆。見此奇特勝妙相已。踊躍歡喜歎未曾有。互相謂言如是殊勝莊嚴樓閣善巧差別。假使我等住一劫
壽説莫能盡。

