善男子當知般若是清淨句能摧惡覺故。是無變異句自相清淨故。是無分別句無可限齊故。是如實句性眞實故。是諦句無動瑤故。是誠實句無虚誑故。是聰慧句解諸縛故。是滿足句聖者功徳故。是通達句善能觀察故。是第一義句無所言説故。是平等句無差別故。是堅牢句不可壞故。是不動句無所依故。是金剛句能穿鑿故。是濟度句所作已辦故。是清淨句性無染故。是無暗句明無所得故。是無二句無有建立故。是盡句究竟盡滅故。是無盡句無爲常住故。是無爲句非生滅所攝故。是空句最清淨故。是虚空句無障礙故。是虚空道句無行迹故。是無所得句自性無故。是智句智識無二故。是無推句離對治故。是無身句無轉易故。是苦遍知句離遍計苦故。是集斷句害貪欲故。是證滅句究竟無生故。是修道句入無二道故。是佛陀句能生正覺故。是達摩句究竟離欲故。善男子。此般若不從他如是等類句義差別。智慧光明不屬於他。於所説法隨入少分。都無分別及所分別。是名修行般若波羅蜜多猶若虚空。

