復次舍利子。彼一寶莊嚴如來世界中。有菩薩摩訶薩名大虚空藏。以大福徳及大威力。而自莊嚴獲無礙智。以相好莊嚴於身。以辯才莊嚴於語。以勝定莊嚴於心。以多聞總持莊嚴於念。以平等捨莊嚴於實。以慧莊嚴於諸趣意樂。以勝進加行莊嚴於増上意樂。到於一切法無疑惑故。以神足莊嚴遊戲自在諸神通故。以福徳莊嚴獲寶手功徳常施捨故。以智莊嚴分別有情種種意樂故。以覺莊嚴令諸有情悟勝法故。以眼莊嚴能於五眼得清淨故。以耳莊嚴聞諸法義如響應故。以無礙解莊嚴法義詞辯無盡説故。以力莊嚴得佛十力壞魔怨故。以無畏莊嚴摧諸外論無所屈故。以功徳莊嚴獲佛無邊諸功徳故。以法莊嚴於衆毛孔演法如響故。以明莊嚴能見一切佛法藏故。以光莊嚴照耀一切諸佛刹故。以記心莊嚴無錯謬故。以教誡莊嚴令如説行故。以神境莊嚴變現一切種種相故。以一切佛讃歎莊嚴住無繋屬得自在故。以一切善法莊嚴入一切佛法境故。舍利子。彼虚空藏菩薩摩訶薩。成就如是無量功徳。與諸菩薩發意欲。來詣此娑訶世界。瞻仰於我恭敬禮拜奉事供養。亦爲分別此大集會微沙法門。令斯十方諸來菩薩。生大喜悦清淨信樂。又令菩薩攝受大攝受道法故。爾時大虚空藏菩薩摩訶薩。與十二倶胝菩薩前後圍遶。一心瞻仰一寶莊嚴如來。白言世尊我今欲詣娑訶世界禮拜供養釋迦牟尼佛。願見聽許。彼佛告言今正是時。隨汝意往。即時頂禮一寶莊嚴如來足已住對面念。承佛遊戲無行神通。從彼國沒忽然不現。一念之頃與衆菩薩。至此娑訶世界寶莊嚴道場。住於虚空散彼世界衆妙花香如雨而下。所謂末香塗香幢幡繒蓋。月花大月花妙殊勝花。日月光花日燈花日精花。愛花大愛花照曜花娑闥羅花。勝妙娑闥羅華遍無垢花。清淨無垢花金光照曜花。虚空照曜花大白香照觸花。百葉千蘂花除憂花。作喜花天所讃花。龍花安樂生喜花。禪枝花令身快樂花。令心歡喜花香遍三千世界花。息除衆病華妙威徳莊嚴花。流出無邊福徳花照觸十方菩薩華。雨如是等種種妙華積高至膝。周遍三千大千世界。時諸大衆見此花已。白言世尊如是種種勝妙諸華。衆妙妓樂。昔所未見昔所未聞。從何所來願見開示。佛言是彼大虚空藏菩薩摩訶薩。從大莊嚴世界而來此會住在虚空。先雨如是勝妙諸花。供養於我及此經法爾時大虚空藏菩薩摩訶薩。與倶來菩薩從空而下。頭面禮足遶佛三匝。住一面立而白佛言。世尊彼一寶莊嚴如來。問訊世尊少病少惱起居輕利安樂行不。此有十二倶胝菩薩。昔以曾受世尊化導。與我倶來詣此娑訶世界。爲欲聽聞大集經故。彼世尊爲欲令諸菩薩。於一切法得自在故。成就大法故。唯願世尊哀愍攝受。爲説如是甚深法要。爾時大虚空藏菩薩。即於空中變大寶蓋。衆寶莊嚴覆如來頂。光明照耀遍徹十方。昇於如來師子之座。其座高廣萬踰繕那。於是大虚空藏菩薩。合掌讃佛説伽他曰

