普心等於諸有情　妙心等住於彼岸悟心無心入妙理　是故我問於世尊

得光無暗清淨者　無疑能斷彼疑惑爲令決定得解脱　是故我問於世尊

知我無我悉清淨　常利有情住無我解脱有情我見縛　爲此等故問世尊

威儀善住於淨戒　意樂清淨虚空等堅固不動若迷盧　是故我問功徳者

精進無邊勇無退　能摧我慢衆魔怨自淨淨彼煩惱纒　故我請問端嚴者

樂聞施戒忍精進　禪定解脱發諸通清淨無垢勝慧明　故我問於清淨義

住空無相無願者　示現生死或涅槃無生無住無去來　故我問於清淨智

甚深知見無涯際　聲聞縁覺及餘衆無能難問不可測　我爲如是問世尊

樂於正法能通達　法與非法倶無取常於善法心不亂　是故我問如來法

不斷佛種諸賢士　能護正法及僧伽名聞三世諸佛稱　故我問於功徳海

爾時大虚空藏菩薩。以伽他答功徳王光明菩薩已。白佛言。世尊。云何菩薩修行布施波羅蜜多猶若虚空。云何修行淨戒忍辱精進禪定般若波羅蜜多猶若虚空。云何修行福徳智慧二種莊嚴猶若虚空。云何不捨離佛隨念不捨離法隨念僧隨念捨隨念戒隨念天隨念。云何菩薩修行諸行等於涅槃。云何菩薩善知一切有情行相情行相。云何能持佛法寶藏。如來等覺彼法性相如實而知。云何菩薩善知有情本來清淨而成熟之。云何菩薩如理相應。修習佛法至於究竟。云何菩薩不壞神通。於一切法而得自在。云何菩薩得住甚深佛法理趣。一切聲聞及辟支佛所不能測。云何菩薩入縁起善巧智。遠離一切邊見。云何菩薩以如來印印於眞如。不間斷善巧智。云何菩薩入於法界甚深理趣。見一切法互相周遍平等一性。云何菩薩意樂堅固猶若金剛。於此大乘無有傾動。云何菩薩於自境界清淨如佛境界。云何菩薩得陀羅尼無忘法行。云何菩薩獲得如來加持無礙辯才。云何菩薩於生死中而得自在。云何菩薩摧伏怨敵超越四魔。云何菩薩積集無量福徳資糧。爲諸有情作所依止。云何菩薩出無佛世。爲諸有情而作佛事。云何菩薩獲得海印三摩地。不染一切有情心行。云何菩薩得無染著。心如虚空風無有障礙。云何菩薩善知軌儀。修行離暗獲得光明。不隨他縁得自然智。速到大乘一切智智。速到大乘一切智智。

爾時佛告大虚空藏菩薩摩訶薩言。善哉善哉正士。復言善哉善哉正士。汝今善能問於如來如是深義。能爲有情發如是問。汝能明了一切佛法。已曾供養奉事過去無量諸佛。於諸佛所種諸善根。被精進甲求法無厭。以智慧器杖出諸魔境。常樂利益一切有情。超越世間毀譽八法。心行平等猶若虚空。久已積集一切智智。如汝功徳邊際叵量。已於恒沙過去佛所曾問斯義。是故正士諦聽諦聽善思念之。吾當爲汝分別解説菩薩摩訶薩所獲功徳。到於大乘一切智智。虚空藏菩薩言。唯然世尊願樂欲聞。告大虚空藏菩薩言。

