善男子譬如虚空。於劫燒時不爲所燒。於水災時不爲所濕。如是菩薩修習禪定。不爲一切諸煩惱火之所焚燒。一切解脱等持等至。常無間雜令散動有情。安住禪定而於禪定不生愛味。於諸聖人常現寂靜。非聖人所勤成就之。常令定心住於平等。不平等者説法化導。不見平等及不平等。
於等不等亦不相違。心無有礙猶如虚空。是故名爲修禪定者。亦名勝慧修禪定者。亦名不住識修禪定者。由此定故而彼菩薩。獲得如是無住禪定猶若虚空。

