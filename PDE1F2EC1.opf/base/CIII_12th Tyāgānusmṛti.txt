善男子云何菩薩。佛所印可捨隨念。所謂捨於一切所依資具。及捨於法亦無所捨。此名最勝捨。於一切法無取無捨亦無所求。無有縁慮非無縁慮。彼無心行亦無施設。亦不住於識。不生於心以無住心故。名爲佛所印可捨隨念。復次菩薩捨隨念者。以所修行迴向平等薩婆若智。不見菩提爲所隨念。何以故。以薩婆若與彼隨念性無二故。善男子如是法智相應。是名菩薩佛所印可捨隨念。

