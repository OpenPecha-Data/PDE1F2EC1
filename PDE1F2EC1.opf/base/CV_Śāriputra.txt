爾時舍利子白大虚空藏菩薩言。善男子汝得此虚空庫藏已來。經今幾何不枯不竭。周給一切無有窮盡。虚空藏言。大徳於意云何。豈有虚空而竭盡耶。不也大士。虚空藏言。如是大徳舍利子。虚空自性無盡。我今所有善根功徳亦復如是。所以者何我爲菩提。於無量劫積集無量無邊善根。悉皆迴向如彼虚空無有窮竭。是故周給不竭不盡。如汝所言而此空中施設庫藏經幾何者。乃至我發菩提心來。空中庫藏久近如是。時舍利子復言。汝發菩提心復經幾時。答曰如佛世尊知其近遠。舍利子即白佛言。世尊此虚空藏菩薩。發菩提心經幾許時。佛言善男子我若具説。人天聞者皆生疑惑。舍利子言。
善哉世尊。唯願垂慈爲我開示。又此會中有無量衆皆共渇仰。願爲解説令得淨信爾時佛告舍利子。譬如恒河沙數世界所有微塵。一一微塵復爲一劫。如是塵劫爲一洛叉。復有無量那由他洛叉微塵劫。盡是微塵所有劫數。彼虚空藏發於無上正等覺心。經爾所時。舍利子復白佛言世尊。彼虚空藏初發心時。所遇如來名字何等佛。告舍利子。彼時如來出現於世。名一切勝願寶威徳王如來應供正遍知明行足善逝世間解無上士調御丈夫天人師佛世尊。世界名現一切佛刹。劫名寶莊嚴。舍利子彼現一切佛刹世界。所有功徳莊嚴成就。我以劫壽説不能盡。舍利子彼佛世尊所坐道場。周千世界。復有超過數量諸菩薩衆。以爲眷屬。舍利子彼時世界有轉輪王。名一切天灌頂王。於三千大千世界。彼王復有不可思議寶藏有三萬六千子。悉皆化生有大威徳。彼佛世界乃至無有女人之名。舍利子彼佛世尊壽百千劫。其一切天灌頂王。於四十中劫承事彼佛。一日之中用千倶胝上妙資具。積高須彌以爲供養。所積福聚不可思議。其王諸子及諸眷屬。皆發阿耨多羅三藐三菩提心舍利子彼時一切天灌頂王莫作異觀今虚空藏菩薩是See
the previous
record爾時舍利子白佛言。甚奇世尊。此大虚空藏菩薩。被不可思議甲冑。乃至久遠住於大乘。能證如是威徳法行。佛言舍利子。是大虚空藏菩薩。所供養佛超過無量恒河沙數。於彼佛所淨菩提心。恒河沙數佛所菩提心淨則意樂淨。恒河沙數意樂淨則加行淨。恒河沙數加行淨則増上意樂淨。恒河沙數増上意樂淨則檀波羅蜜多淨。恒河沙數檀波羅蜜多淨則尸羅波羅蜜多淨。恒河沙數尸羅波羅蜜多淨則忍辱波羅蜜多淨。恒河沙數忍辱波羅蜜多淨則精進波羅蜜多淨。恒河沙數精進波羅蜜多淨則禪那波羅蜜多淨。恒河沙數禪那波羅蜜多淨則般若波羅蜜多淨。恒河沙數般若波羅蜜多淨則方便波羅蜜多淨。恒河沙數方便波羅蜜多淨則一切有情無礙心無礙光淨。恒河沙數有情無礙心無礙光淨則大慈淨。乃至大悲大喜大捨大神通智淨則身語心淨。由恒河沙數心清淨則一大人相淨。如是廣説三十二大人相乃至一切大人相善根淨則虚空庫藏淨。舍利子由如是故。此虚空藏菩薩。能於空中示現一切菩薩之行。舍利子譬如虚空無有窮盡。善男子如是菩薩一切願行清淨無盡亦復如是。是故名爲虚空庫藏。説是法時會中有一萬菩薩。獲得無盡財寶干虚空庫藏滿足願忍

