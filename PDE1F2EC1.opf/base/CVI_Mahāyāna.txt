復次乘者。以四攝法爲輪。善能攝取諸有情故。以淨十善爲輻。 善能通達諸正行故。 以淨意樂善根爲軸。善作甚深行根本故。以廣大縁生智爲轂。堪任荷負有情善故。以大慈悲爲輞。攝受法寶眷屬而莊嚴故。以堅固力爲繋縛。最勝功徳無退失故。以先誓願及善巧智爲運動。大悲方便能雙運故。以奢摩他爲轅。引發正慧善能遍知四聖諦故。以無遮施輻爲資糧故。以如意足遊諸佛刹故。以正念繩持菩提心不退失故。復次乘者。廣博容受一切有情。摧伏二乘制諸外道破壞魔衆顯現明智。能到究竟一切菩薩所應學故梵釋諸天皆讃仰故。如師子座安處一切説法者故。See
before the previous
record亦能顯現微妙色相觀無厭故。金剛鉤鏁堅固意樂。常無壞故。See the previous record以菩提心而爲先導。令身行願功徳滿故。以淨天眼常觀察故。以淨光明照十方故。常雨清淨覺支花故。常奏無礙法音樂故。善説正理相應法故。善化同類諸有情故。一切菩薩爲眷屬故。無量功徳所莊嚴故。流出無上薩婆若故。善男子如是菩薩擐彼二十清淨甲冑。乘此大乘住出世道。以作佛事安立有情。説此大乘甲冑莊嚴時。七萬二千人天。發於無上正等菩提之心。三萬二千菩薩。於出世間道。
皆得清淨獲無生忍大集大虚空藏菩薩所問經卷第五丙午歳高麗國大藏都監奉　　勅雕造

大集大虚空藏菩薩所問經卷第六開府儀同三司特進試鴻臚卿肅國公食邑三千戸賜紫贈司空謚大鑑正號大廣智大興善寺三藏沙門不空奉　　　　　　　　　詔譯爾時寶吉祥菩薩。問大虚空藏菩薩言。仁者汝已淨出世間道耶虚空藏菩薩言。善男子如是已淨。復問言云何已淨。答言我清淨故已淨。復問言云何我清淨。答言世間清淨故我清淨。復問言云何世間清淨。答言善男子色前際清淨無去故。色後際清淨無來故。色中際清淨不住故。如是受想行識。識前際清淨無去故。識後際清淨無來故。識中際清淨不住故。善男子是故名爲世間清淨。復問仁者如是世間清淨。欲何所顯。答言善男子顯一切法悉皆清淨。復問云何顯一切法清淨。答曰以智慧故。知一切法前際後際之分齊故。復問云何一切法前後分齊。答曰不斷不常故。復問於彼不斷不常是何言説。答曰不斷不常是不生不滅言説。復問於彼不生不滅是何言説。答曰不生不滅是無言説。復問云何法無言説。答曰是法無數故。復言仁者法若無數云何隨於名數。答曰善男子譬如虚空不隨名數。但以名數假名虚空。如是名數即非名數。復問云何數非數門答曰數門者説有爲法。非數門者説無爲法。又數非數法皆是無爲。是故佛説應以智慧遠離一切稱量數法。於有爲數以識稱量如理觀察。爾時不見是法應斷是不應斷。是法應證是不應證。是法應修是不應修。不見諸法亦不作限量。若無見無量。是時即獲無所執著得無怖望。若無怖望則無所縁。得無所縁則得無我。若得無我則無所執。云何無所執。不執色是常無常。不執受想行識是常無常。不執色是苦是樂。不執受想行識是苦是樂。不執色是我無我。乃至不執識是我無我。不執色是淨非淨。乃至不執識是淨非淨。不執色是空非空。乃至不執識是空非空。即獲無所執著三摩地。得是三摩地已。常起大悲度諸有情。不見流轉生死煩惱。所以者何生死涅槃性無別故。於諸有情現見涅槃。亦知自身本來涅槃。是名菩薩般涅槃行。善男子云何菩薩般涅槃行。般涅槃者名無有觀行。迴向薩婆若。於薩婆若不作色求。不作受想行識求。以無求心住清淨戒滿足本願。於一切法不見増減。獲於平等住於法界。由住法界行菩薩行。亦無行法而爲所行。善男子是爲菩薩般涅槃行。復問云何無行有行觀察涅槃。善男子菩薩作意觀察涅槃。名爲有行證於無行。以無行故名爲涅槃。復次菩薩於言説詮表不生分別。名爲涅槃。又涅槃者名爲彼岸。而彼岸者無有諸相。於彼諸相心不取著。名爲涅槃。又彼岸者名無分別。於彼不起分別心故名爲涅槃。又彼岸者無阿頼耶。於彼不起阿頼耶心故名爲涅槃。善男子。如是行已名爲菩薩般涅槃行。時世尊讃虚空藏菩薩言。善哉善哉正士。快説此法契於菩薩般涅槃行。説此法時。會中有五百菩薩。得無生法忍爾時大虚空藏菩薩摩訶薩白佛言。世尊由於如來智慧光明照曜我等故得斯辯。非我能也。譬如日光照閻浮提所有色像。如是世尊大調御士慧光明力。能令我等曉了諸法。亦復如是爾時寶吉祥菩薩。謂虚空藏菩薩言。善男子汝今云何隱其自智。皆言盡是如來加持。虚空藏言。一切菩薩所獲辯才。皆是如來之所加持。非唯於我。善男子若無如來所説諸法菩薩從何而有辯才寶吉祥言若因如來生菩薩辯。當知佛辯可移轉耶。虚空藏言。如來辯才無有移轉。但爲其因。以因如來所説之法。生菩薩辯。譬如無明不轉至行。但爲行因生起行故。如是佛辯無所移轉。但爲作因生菩薩辯。又如象馬人聲不轉至谷。因彼等聲生於谷響故。彼聲等但與谷響而作其因。佛辯亦爾無有移轉。但與菩薩辯才作因。寶吉祥言。如來常説甚深縁生。又説諸法而無所生。善男子豈無縁生一切法耶。虚空藏言。若縁有作者。是法有生。因縁之法無有作者。是故諸法説無有生。寶吉祥言。如來今者出現於世。豈非生耶。虚空藏言。若眞如有生。可説如來有其生也。若許眞如無有生者。不應徴責如來出世以爲有生。是故無生説爲如來。如來者於一切法隨所覺悟。名爲如來。汝善男子復云何言如來生耶。此應置答。復問云何置答。對曰如法性住。是名爲置。復問法性云何住。虚空藏言。住不生不滅不住非不住。是名法性住。如法性住無所住。一切諸法亦復如是住無所住。如來亦爾。住無所住。不生不滅非住非不住。如是非住非不住。名如來住處。善男子言如來生者。是著一邊。言不生者亦著一邊。離此二邊。名爲中道。
善男子觀如來者應如是觀。若異觀者非正觀也。寶吉祥言。如來生義。如是甚深。住無所住不生不滅。虚空藏言。善男子若解此佛生之義者。不生増上。復問善男子云何名増上。虚空藏言。増上者名増益句。謂於無中妄生増益。法無増益。若能於法不生増益。名平等句無等句。無句無句句。無文字句無了別句。於彼無心意識所行無所行句。其無所行句。譬如空中實無鳥跡。假以音説説鳥跡聲。如是如來實無有生。假以言説説佛出世。其智慧者。方能曉了不生句義。所以者何此不生句義。即是一切諸法自性。所謂無生。而此無生亦無自性。無自性者無有所住。無所住際是一切法際。住一切法際名爲實際。亦名邊際際遍一切處故。由是證得一切法實際。猶如虚空平等無有限齊。彼法實際亦無限齊。若限齊際者。不名一切法實際。如是平等一切法實際則我際。知我際則知一切有情際。若知一切有情際則知一切法實際。是實際是我際。是一切有情際。是一切法際。是名盡際。夫盡際者涅槃之謂也。證此理者名得涅槃。又一切法者無有相待。離相對治。譬如虚空無能對治。如是諸法亦無對治。若言有涅槃可入可求。是生滅見。此法應生此法應滅。彼人則爲行於生滅。不知涅槃平等一性。以不知故則著諸法妄生諍論。如世尊言若知我教授。應知則爲滿足沙門最勝功徳。

No Tibetan

爾時具壽阿難陀白佛言。甚奇世尊。大虚空藏菩薩無礙辯才。乃能如是由自身證。能作斯説。時大虚空藏菩薩語阿難陀言。大徳不應説言我自身證。所以者何我身即虚空。以身虚空故。知一切法悉爲虚空。云何大徳言我身證。阿難陀言。身若空者。汝以何身而作佛事。虚空藏言。以法身故法身者無有遷變。蘊處界等不生不滅。非顛倒身得隨意現。意所成身而作佛事。阿難陀言。大士汝證法身耶。虚空藏言。大徳如我所解離法無身。我身即法法即我身。若法若身無有二相故言身證。阿難陀言。大士若身證者汝得阿羅漢耶。答言無所得故而得。所以者何。阿羅漢者。善能通達無諍法故。不染不恚亦不癡故。復言大士若如是者。汝應究竟般涅槃耶。虚空藏言。大徳阿羅漢者不般涅槃。何以故知一切法究竟涅槃斷涅槃想。但諸異生作是分別言我涅槃。乃至分別計有種種涅槃差別。阿難陀言。大士如汝所説。菩薩非阿羅漢。非異生非學非無學。非辟支佛非菩薩非如來。虚空藏言。善哉善哉具壽阿難陀。以非阿羅漢非異生非學非無學非辟支佛非菩薩非如來故。菩薩於一切處皆能示現。亦不住於一切位地。説是法時。會中有五百阿羅漢。各各脱身所著上服。而以供養虚空藏菩薩。作如是言。願一切有情獲得辯才如虚空藏。爾時大虚空藏菩薩。以加持力故。令其所奉上妙法衣。盡入虚空隱而不現。彼等羅漢苾芻。問虚空藏菩薩言。大士如是等衣。爲何所在。虚空藏言並入於我虚空庫藏爾時世尊熙怡微笑。阿難陀白佛言。世尊何因縁故而現微笑。如來微笑非無因縁。唯願演説。佛告阿難陀言。彼諸苾芻所奉衣服。以虚空藏菩薩威神力故。令衣盡入虚空。庫藏往彼袈裟幢世界山王如來所。而作佛事。虚空藏菩薩所説法音。於彼世界皆從袈裟之所流出。無量菩薩聞此法已。皆得無生法忍。阿難陀當知菩薩神通智勝。以如是等種種言音。成就有情以是因縁故我笑耳。説是法時忽於空中。雨無量日月光花。皆如火色昔所未見。花中出聲而作是言。若人聞此大虚空藏菩薩所説不退法印得生信解。必定當趣菩提道場爾時訶難陀白佛言。世尊如是之花從何所來。佛告阿難陀。有一梵王名光莊嚴。爲百千世界主。是彼梵天爲供養虚空藏菩薩故雨如是花。阿難陀言。世尊我等咸願見彼梵王。佛言且待須臾汝當自見

爾時光莊嚴梵王。與諸梵衆六十萬八千人。前後圍遶。從彼天沒至於佛前。頭面禮足右遶三匝。退坐一面合掌向佛。白言甚奇世尊。此虚空藏菩薩不可思議。具足淨戒。威徳三摩地威徳。神通威徳智慧威徳。滿願威徳善巧方便威徳。増上意樂威徳法身自在威徳。身莊嚴威徳口意莊嚴威徳。於一切法自在威徳。世尊是虚空藏菩薩。都不從於身口意業。勤發示現一切化事。但由往昔修習之力。積集善根滿足諸佛甚深之行。由此能作大師子吼。佛言如是如是。梵王如汝所説。菩薩皆由昔善根力積集福智資糧。而於無上正等菩提。誓不退轉。能現如是神通化事爾時光莊嚴梵王白佛言。世尊云何爲菩薩善根。云何爲福云何爲智。佛告梵王言。善根者謂諸有情。最初發於阿耨多羅三藐三菩提心。福者謂發心已起。於一切聲聞縁覺。爲諸有情修行布施持戒。及修所成一切福業。智者謂以所集善根迴向薩婆若故。復次善根者謂淨意樂無矯誑故。福者加行積集一切福故。智者増上意樂悉殊勝故。復次善根者於諸善法願堅固故。福者集善資糧無厭足故。智者所有善根觀如幻故。復次善根者謂獲善友。福者不捨善友。智者數問善友。復次善根者樂求佛法。福者所聞不忘。智者悦於法樂。復次善根者常求佛法。福者説法無所悕望。智者於法無悋。復次善根者常樂聽法。福者如理觀察。智者如法修行。復次善根者常樂見佛。福者常供養佛。智者隨順佛教。復次善根者謂獲出家。福者修聖種行。智者樂住蘭若。復次善根者善能修習少欲知足。福者於諸衣食任運不貪。智者於所受用任運無染。復次善根者修念處觀。福者滿四正斷。智者獲如意足。復次善根者謂入信根。福者修於進念。智者觀三摩地慧。復次善根者住於五力。福者隨順覺支。智者入聖道智。復次善根者心住妙理。福者求奢摩他資糧。智者得毘鉢舍那善巧。復次善根者謂施所成福業事。福者謂戒所成福業事。智者謂修所成福業事。復次善根者謂増上戒學。福者増上心學。智者増上慧學。復次善根者説悔諸罪。福者隨喜衆善。智者勸請諸佛。復次善根者捨諸所有。福者不悕望報。智者迴向菩提。復次善根者於戒要期。福者持戒不缺。智者持戒迴向。復次善根者於諸有情不懷損害。福者所聞惡語而能忍受。智者能捨身命成就有情。復次善根者勤求善法不
生厭倦。福者以所有善根迴施有情。智者積集善根迴向菩提。復次善根者謂能修習諸禪支等。福者謂獲禪定一切善根。智者從諸禪定現生欲界。復次善根者慧力多聞。福者所聞觀察。智者慧得圓滿。復次善根者等視有情。福者證得慈定。智者慈心平等猶如虚空。復次善根者謂修習三地資糧。福者積集四地資糧。智者圓滿八九十地資糧。復次善根者謂初發心菩薩。福者住行菩薩。智者不退菩薩。復次善根者謂平等行。福者相好莊嚴。智者無見頂相。復次善根者莊嚴佛上。福者心念惠施。智者利諸有情。復次善根者聞説魔業。福者覺察魔業。智者能超魔業。復次善根者謂具大悲。福者善巧方便。智者謂修般若。復次善根者莊嚴菩提道場。福者善能摧壞諸魔。智者謂一刹那心相應慧成於正覺。梵王如是名爲善根福智爾時光莊嚴梵王白佛言。甚奇世尊。能以三句義説一切法。時大虚空藏菩薩摩訶薩。告光莊嚴梵天言。梵天有一句能攝一切法。云何爲一謂性空句。所以者何由一切法同空性故。是謂一句。復有一句攝一切法。謂無相句無願句。皆攝一切法。如是廣説。乃至無行句離欲句。寂靜句無阿頼耶句。法界句眞如句。實際句不生句不起句涅槃句。各攝一切法亦如是。復次梵王欲者是離欲句。以離欲性即是欲故。一切佛法亦同是性。嗔者是離嗔句。以離嗔性即是嗔故。一切佛法亦同是性。癡者是離癡句。以離癡性即是癡故。
一切佛法亦同是性。乃至身見者是無身見句。以無身見性即是身見故。一切佛法亦同是性。色者是無色句。以無色性即是色故。一切佛法亦同是性。如是受想行識。識者是無識句。以無了別性即是識故。一切佛法亦同是性。如是廣説處界十二縁生。無明者即是明句。以明性即是無明故。一切佛法亦同是性。乃至生者是不生句。以不生性即是生故。一切佛法亦同是性。一切法句者是無法句。以無法性即是諸佛法故。一切佛法亦同是性。梵王是爲一句攝一切法。若菩薩入此法門者。則於一句入一切佛法。梵王譬如大海呑納衆流。是一一句攝一切法亦復如是。譬如虚空能包萬像。此一一句攝一切法亦復如是。是故此句無盡展轉無量。譬如算師數以算籌布在局上。然局中無籌籌中無局而能展轉成無量數。如是一句成無量句亦復如是。
梵王如是等百千劫。所説校量佛法。若身若心皆無所得。亦不可以數知。何以故一切法者是佛法故。是佛法者即非法故。所以者何以想分別以想遍知。假名説故。於中無相亦非無相無法非無法究竟無相。此相清淨自相遠離。猶如虚空同一自性。佛法亦爾性相皆空。虚空藏菩薩説是法時。於彼梵衆二萬二千梵天。皆發阿耨多羅三藐三菩提心。復次五千梵王。以宿植善根獲無生法忍大集大虚空藏菩薩所問經卷第六丙午歳高麗國大藏都監奉
勅雕造

大集大虚空藏菩薩所問經卷第七開府儀同三司特進試鴻臚卿肅國公食邑三千戸賜紫贈司空謚大鑑正號大廣智大興善寺　三藏沙門不空奉　　　　　　　　　詔譯爾時寶手菩薩摩訶薩。問大虚空藏菩薩言。善男子菩提心者。以何法攝持得不退轉。虚空藏菩薩言。善男子菩提心者。以二法攝持住不退轉。云何爲二。所謂意樂及増上意樂。復問言善男子。此意樂及増上意樂以何所攝。答言善男子以四法攝。云何爲四。所謂意樂以無諂及無誑所攝。増上意樂以不雜心及勝進修行所攝。是爲四法攝於二法。復問言而此四法於幾法攝。答言以八法攝。云何爲八。所謂無諂以正直及正住所攝。無誑以無虚假及清淨意樂所攝。不雜心以不退沒心及不退精進所攝。勝進修行以福徳資糧及智慧資糧所攝。是爲八法攝於四法。復問善男子。又此八法以幾法攝。答言以十六法攝。云何爲十六。所謂正直以寂靜及柔和所攝。正住以無我及無矯所攝。無虚假以大慈及大悲所攝。清淨意樂以身清淨及心清淨所攝。不退沒心以堅固及力所攝。不退精進以如説所作及正修行所攝。福徳資糧以加行及増上加行所攝。智慧資糧以多聞及思所聞所攝。是爲八法以十六法攝。復問言此十六法以幾法攝。答言善男子此十六法。以三十二法攝。云何爲三十二。所謂寂靜以慚及愧所攝。柔和以善語及安樂住所攝。無我以謙下及不動所攝。無矯以無垢及無傷語所攝。大慈以於一切有情平等心及無礙心所攝。大悲以無疲倦及供給有情一切作使所攝。身清淨以不害及自財知足所攝。心清淨以調柔寂靜性所攝堅固以不缺要期及決定拔濟所攝。力以善住慧及不動慧所攝。如説所作以如説性及能作所攝。正修行以正加
行及正精進所攝。加行以超勝及不退轉所攝。増勝加行以從他聞及如理作意所攝。多聞以親近善友及隨順善友所攝。思所聞以正行勇猛及靜慮觀察所攝。善男子是爲以三十二法攝十六法。復問言善男子此三十二法。以幾法攝。答言此三十二法。以六十四法所攝。云何爲六十四。所謂慚以内觀察及攝諸根所攝。愧護外境及敬有徳所攝。善語以求法及愛樂法所攝。安樂住以身靜及心靜所攝。謙下以不貢高及如法語所攝。不動以身不曲及心不曲所攝。無垢以除三垢及修三脱門所攝。無傷語以無麁獷及無離間語所攝。無礙心以自護及護他所攝。於一切有情平等心以無簡別及一味性所攝。不疲倦以如夢自性及如幻自性所攝。供給有情一切作事以神通及方便所攝。不害以羞恥及信業報所攝。於自財知足以少欲及知足所攝。調柔以不躁動及不欺誑所攝。寂靜性以捨吾我及無我所所攝。不缺要期以觀菩提心及順菩提場所攝。決定拔濟以覺悟魔業及諸佛加持所攝。善住慧以不輕躁及不掉動所攝。不動慧以心如山及不移轉所攝。如説性以善作業及不追悔所攝。能作以實性及眞性所攝。正加行以順縁生及離斷常所攝。正精進以加行及如理所攝。不退轉以正斷及不懈慢所攝。超勝以勇猛及精進所攝。從他聞以善友及求法所攝。如理作意以奢摩他資糧及毘鉢舍那資糧所攝。親近善友以承順及恭敬所攝隨順善友以身輕利及心輕利所攝。正行勇猛以涅槃及離欲所攝。靜慮觀察以因不壞及果不壞所攝。善男子是爲三十二法以六十四法所攝。復問言善男子此六十四法以幾法攝。答言善男子。此六十四法以一百二十八法所攝。所謂内觀察。以觀空及觀性所攝。攝諸根以正念及正知所攝。護外境以防諸根及不馳散所攝。敬有徳以觀自過智者及不求他過智者所攝。求法以自要期勇猛不退及於他作惡不念所攝。愛樂法以求法及順法所攝。身靜以離昏沈及離癡性所攝。心靜以遍知及斷除煩惱所攝。不貢高以不憍慢及斷暴惡所攝。如法語以斷不善法及滿一切善法所攝。身不曲以不麁語及不惡語所攝。心不曲以正念及正三摩地所攝。除三垢以不淨觀及慈悲觀所攝。修三解脱門以無數取趣及勝義所攝。不麁獷以利益語及安樂語所攝。無離間語以不壞語及和合語所攝。自護以不作一切罪及積一切福所攝。護他以忍辱及柔和所攝。無簡別以等虚空心及如風心所攝。一味性以眞如及法界性所攝。如夢自性以見聞覺知法及所經不受用法所攝。如幻自性以誑惑及遍計分別所攝。神通以成辨利益及順智慧所攝。方便以慧光明及觀有情所攝。羞恥以悔已不生及無覆藏自過所攝。信業報以現證諸法不生放逸及畏後世苦所攝。少欲以清淨受用及離無厭足心所攝。知足以易滿及易養所攝。不躁動以究竟盡及無諍所攝。不欺誑以實語及法柔和所攝。捨吾我以不計因及摧惡見所攝。無我所以無我慢及無貪所攝。觀菩提心以不希望劣乘及悲愍有情所攝。順菩提場以摧伏諸魔及現證佛法所攝。覺悟魔業以善友教授及修習般若波羅蜜多所攝。諸佛加持以如説所作及不捨一切有情所攝。不輕躁以心如地及斷愛憎所攝。不掉動以離惡作及觀無常所攝。心如山以不高及不下所攝。不移轉以不退壞願行及勝進願行所攝。善作業以智所作
及不追念魔事所攝。不悔以戒清淨及三摩地清淨所攝。實性以世俗諦及勝義諦所攝。眞性以眞如及眞實所攝。順縁生以因及縁所攝。離斷常以無生及無滅所攝。所加行以信業果及拔除業所攝。如理以遠離道及不生道所攝。正斷以斷不善及不斷善所攝。不懈慢以心力及身力所攝。勇猛以審諦及不失修行所攝。精進以不雜心及不退轉所攝。善友以恭敬及供養所攝。求法以求正智及求解脱所攝。奢摩他資糧以身遠離及心遠離所攝。毘鉢舍那資糧以聞法不厭及如理作意所攝。承順以禮拜及合掌所攝。恭敬以實語及不欺誑所攝。身輕利以於食知量及初中後夜警策睡眠相應所攝。心輕利以無欲及正思惟所攝。涅槃以離無常及苦所攝。離欲以無我及無攝受所攝。因不壞以寂滅因及勝解所攝。果不壞以如瑜伽不欺誑及如勝解果讃歎所攝。善男子是爲六十四法以一百二十八法所攝。善男子如是我已略説一切法所攝。若倍倍説諸法増數。以我無斷辦才。或於一劫或餘一劫不可窮盡爾時寶手菩薩聞大虚空藏菩薩説是諸法所攝之時。得未曾有踴躍無量。即以右掌覆此三千大千世界。於刹那頃。盡十方界所有花鬘塗香末香。幢幡衣服衆妙音樂。皆從寶手右掌之中如雨而下。遍滿三千大千世界。花至于膝。幢幡衣服周遍虚空嚴飾交映。百千音樂不鼓自鳴。於其聲中出伽陀曰

