善男子云何菩薩佛所印可法隨念。法名離欲。於法無染故。亦無法隨念。法名無阿頼耶。於法無隱沒故。亦無法隨念。法名寂靜。以無心意識染著故。亦無法隨念。法名無相。於法無隨相識故。亦無法隨念。法名無爲。於法無施設住故。亦無法隨念。復次法隨念。
若念無間斷不起法想。即入正位證無生忍。觀一切法本來不生無法可證。即是一切學無學縁覺菩薩。正等菩提所證之處。如是一切聖所證解脱法。亦無自性。是爲菩薩佛所印可法隨念。善男子云何菩薩佛所印可僧伽隨念。

