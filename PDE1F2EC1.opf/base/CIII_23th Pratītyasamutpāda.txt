善男子云何菩薩。入縁起善巧智遠離一切邊見。善男子縁起者無所縁是縁起。無事無成就是縁起。無常苦無我寂靜是縁起。無我無有情無命者無養育。無補特伽羅無人無儒童是縁起。無生無起是縁起。無所有無功用空無相寂靜無所行無戲論。是故名無戲論法如是生是爲生。如是滅是爲滅。復次無我無有情無壽命無養育。無補特伽羅無人無儒童。則無有法可爲縁生。於彼無我主宰名故。譬如草木牆壁影像。一切諸法亦復如是。如外諸法之所生時。生無所有。滅時滅無所有。内法亦爾。生時生無所有。滅時滅無所有。除縁起法無實所生。闕縁無滅。如是相應則一切邊見悉皆離也。云何邊見。邊見者名斷名常。生時不生壞時不壞。無生無壞於斷常邊自然清淨。自清淨故於諸邊見皆得清淨。善男子是爲菩薩入縁起善巧智遠離邊見。

