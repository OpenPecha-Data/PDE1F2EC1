善男子云何菩薩如理相應修習佛法。如理者名入縁生。何以故。如彼彼因縁。感彼彼果報。謂如布施因。獲大財富。是故菩薩。行布施已盡將迴向一切智智。滿足成就檀波羅蜜。尸羅是生人天之因。菩薩普令汚戒有情。安住淨戒。要期迴向薩婆若已。滿足成就戒波羅蜜。忍辱柔和爲莊嚴身口意之因。菩薩常行自利利他。不爲惱害住於忍辱。迴向薩婆若已。滿足成就忍波羅蜜。精進爲能引攝一切佛法之因。菩薩應發勤精進心。積集一切所有善根。盡將迴向薩婆若已。滿足成就精進波羅蜜。禪定爲於正知之因。菩薩爲欲求正知故。修習奢摩他資糧。盡以迴向薩婆若已。滿足成就禪波羅蜜。般若多聞爲大慧之因。菩薩不取不執聞相。迴向薩婆若已。滿足成就般若波羅蜜。如是能於一切善法。知如是因感如是果。是名因縁如理作意。復次如理作意者。謂如於我及一切法如理作意。如是知我無我。一切法悉皆無我。知我是空一切法悉皆是空。我但有名一切法亦唯有名。菩薩如是如理作意。於一切法平等相應。即是具足一切佛法。是爲菩薩如理相應修習佛法

