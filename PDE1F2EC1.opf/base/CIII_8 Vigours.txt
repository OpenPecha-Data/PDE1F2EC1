復次善男子若菩薩成就八法。能淨修行精進波羅蜜多。云何爲八。由莊嚴身勤行精進。知身如影像無所得故。由莊嚴語勤行精進。知語如露性無所得故。由莊嚴心勤行精進。得致於定知心無所得故。爲具諸波羅蜜分勤行精進。展轉修習思惟無所得故。由成就一切菩提分法勤行精進。菩提性相思惟無所得故。爲淨佛土勤行精進。知諸佛國等於虚空無所得故。爲成就一切所聞悉皆能持勤行精進。知所聞法猶如響應究竟無所得故。爲成就一切佛法故。勤行精進知諸法界平等一相。思惟無所得故。是爲菩薩成就八法。能淨修行精進波羅蜜多。

