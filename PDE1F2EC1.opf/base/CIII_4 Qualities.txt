若菩薩成就四法。而能超越。云何爲四。所謂不忘菩提心故。勤修六度不放逸故。住於善巧智成就有情故。住甚深理護持正法故。善男子菩薩若與此法相應。決定能摧諸魔怨敵。是爲菩薩超出四魔

善男子云何菩薩。積集無量福徳資糧。爲諸有情作所依止。善男子若菩薩於一切有情。起同體大悲住於禪定見來求者悉皆捨施以福無盡得於寶手令他受用。意樂清淨心如平地離於高下。有所悕望豐饒利益。戒清淨故得心無著善護諸根。復能成辦一切施會。得陀羅尼成就辯才。以如是等積集善根。迴向菩提普施有情。如外四大一切世間依住。如是内四大爲一切有情依住。菩薩作是思惟。我所積集一切善根法智善巧。無有一法不與有情而爲依住。是爲菩薩獲得無量福徳資糧。爲諸有情作所依住

善男子云何菩薩。出無佛世爲諸有情而作佛事。善男子若菩薩。爲出生處非處智故修十力業。爲出生漏盡智故修四無畏業。爲出生三十無礙智修十八不共法業。爲出生得佛眼光明故修五眼悉知業。爲出生一切神通故修宿命業。爲獲成就滿足菩提故修具足一切善法。斷身口意諸煩惱業。爲出生相好莊嚴故修集一切福資糧業。爲出生十地得灌頂一切佛法故修集一切智資糧業。如是善男子若菩薩。具修如是業已。於無佛世能爲有情廣作佛事而成就之

善男子云何菩薩。獲得海印三摩地。不染一切有情心行。善男子以何因縁名爲海印三摩地。如贍部洲諸有情等若干色類。皆於海中而現影像故名大海。如是若干有情一切心色之類。乃至音聲彼諸影像。皆於菩薩心海中現。是故名爲海印三摩地。譬如大海同一鹹味。菩薩一味法解脱智亦復如是。譬如大海不越潮限。菩薩觀時非時故不越成菩提時。坐於道場亦復如是。譬如大海不宿死屍。菩薩不與一切習氣煩惱及聲聞縁覺心倶亦復如是。譬如大海容納萬流不増不減。菩薩容受一切諸法無有増減亦復如是。譬如大海其廣無涯。菩薩慧用無邊亦復如是。譬如大海深難得底。菩薩智海一切聲聞縁覺難測亦復如是。譬如大海能作。無量世界依止。菩薩作諸有情依止亦復如是。善男子是爲菩薩善入海印三摩地已。不染一切有情心行

善男子云何菩薩。得無染著心如虚空風無有障礙。善男子若菩薩。於一切法遠離見纒心無所著。譬如大風於虚空中無所染著。如是菩薩於一切法心無所著亦復如是。 是爲菩薩得無染著。心如虚空風無有障礙大集大虚空藏菩薩所問經卷第三丙午歳高麗國大藏都監奉
勅雕造

大集大虚空藏菩薩所問經卷第四開府儀同三司特進試鴻臚卿肅國公食邑三千戸賜紫贈司空謚大鑒正號大廣智大興善寺三藏沙門不空奉　　　　　　　　　詔譯善男子云何菩薩善知軌儀。修行離暗獲得光明。不隨他縁得自然智。速到大乘一切智智。

善男子若菩薩。於彼所行軌儀一切諸行。不退不動獲得光明。名爲正法自智光明。亦名於法無障礙智。能離於暗獲得光明。不隨他縁得自然智。何以故。彼菩薩住自然智光明之時。於他有情及於此法。照了決定。不隨他縁。速疾能證薩婆若智。

爾時世尊説伽陀曰已脱諸見之智者　於生死中具福徳住於瑜伽離諸相　迴向菩提無盡處

應具一切智資糧　無邊智慧虚空性無色無相亦無法　則能滿足一切智

應念佛身勝生子　於彼心意不散動不取色相及種姓　是故名爲念如來

法體遠離於諸欲　湛然寂靜常無相若能遠離於所縁　是故名爲眞念法

無爲無染常解脱　是故名爲念僧伽

一切資縁諸事物　悉能捨施無所著無思清淨無分別　是故名爲念於捨

無爲尸羅無諸漏　離身語意不流轉不生三有無所依　是爲正念無漏戒

淨居諸天體無垢　及住兜率紹法王應念如是清淨天　不久我常亦如彼

若持諸佛之正法　不應執著煩惱事於法非法皆解脱　如是能持諸佛法

如佛所得菩提相　受持法者亦復然若知本際無有塵　是則名持諸佛法

由我淨故有情淨　法淨智者隨行之智諸有情心性淨　以如是行而成就

不作斷滅有情界　亦不見彼有増減爲説斷除顛倒見　化無量衆令清淨

應説世間諸境界　不異如來之境界佛之境界如虚空　世間之境亦如是

一切語言及文字　悉皆猶如空谷響中間無有所聞者　如是知已獲總持

受持修習及讀誦　盡能宣説法理趣無我無人無法相　如是安住陀羅尼

能持一切諸佛法　善説聞者皆歡喜正念不離三摩地　由此決定於總持

於法不動無散心　亦於諸法無疑惑譬如龍王降大雨　彼人説法亦復然

無著無縛無障礙　能説千億倶胝典於諸有情無法想　彼得辯才勝功徳

承佛威神説妙法　千倶胝劫常無礙令諸有情心歡喜　安住辯才佛功徳

若知一切法理趣　體性皆若於虚空無入無命無壽者　彼即名持佛正法

有情本性皆圓寂　究竟諸法悉無生是忍境界無垢淨　得此名爲不放逸

見於諸蘊皆如幻　則見諸法眞實性知於六處如空邑　是則能超於蘊魔

譬如空中起浮雲　一切諸惑亦如是常於正理勤觀察　彼則能超煩惱魔

若知無生常不生　則知寂滅亦無滅法無過去未來世　決定不爲死魔侵

於法無動亦無思　不住菩提無覺想無我無人起悲濟　是降天魔之眷屬

見於識智二平等　不住無爲及有爲心如幻化知世間　是名勇健難摧伏

於此彼岸無所著　説法修習相應者拔濟有情無人想　是名菩薩之導師

觀察三有如曠野　亦如空性不變異無路無人無拔濟　是爲説法大商主

善説有無眞實法　了法本來常清淨悲與寂滅理相應　是名菩薩導師者

前後流轉心相續　如此二心不和合了知流注心體性　是名菩薩之勇健

知諸法性本清淨　猶如虚空如水月不著一切諸煩惱　是淨薩埵常稱讃

若知一法同諸法　如幻陽炎無所取虚妄空寂不常恒　彼人不久成眞覺

説此決定法門時。七萬二千那庾多天人緊那羅摩睺羅伽等。皆發無上正等覺心。三萬二千菩薩得無生法忍。於此三千大千世界。六種震動大光普照。百千諸天雨種種花奏諸伎樂以鄔馱南而共讃歎。此諸有情。已爲如來法印印之。若有聞此法門。能生勝解受持演説。如法修行一切智者。於此佛刹皆應禮敬以自莊嚴。所以者何。由佛世尊出興於世。演此祕密決定法門。令我等聞。
非餘有情所聞見故爾時大虚空藏菩薩。從佛世尊聞説是已即時獲得六無垢清淨三摩地門。以價直三千世界摩尼寶網。覆於佛上而爲供養。一心合掌作如是言。如來今者以無礙智。觀察一切有情根性前後善巧。宣説無障礙法甚深理趣。由此衆會皆大歡喜讃歎大乘。時十方世界所來集會諸菩薩等。復放光明皆言由於如來説如是法門。令我等聞深生慶幸靡不歡喜

爾時會中有菩薩摩訶薩名曰迅辯。白大虚空藏菩薩言。正士汝名虚空庫藏。而汝豈以虚空爲庫藏那。虚空藏菩薩言。善男子我亦是虚空亦是庫藏。迅辯菩薩言。善男子我願見汝虚空庫藏差別之相。虚空藏菩薩言。善男子如汝之心所思惟物。我令空中爲汝雨之。迅辯菩薩言我昔。曾見亦優波羅吉祥如來蓮花莊嚴世界。彼有蓮花名曰一切光明遍照。其量廣於一倶盧舍。有多千葉香潔柔軟。猶若迦止栗那綿。身觸之時受極快樂。其香芬馥遍於無量百千世界。彼中菩薩聞香見花即皆得定。唯願仁者於此衆會而雨是花。時迅辯菩薩。一心淨意。未久之間於是大虚空藏菩薩以大威神加持力故。即於空中雨如是花。時此會衆見是花已。各各獲得愛樂花三摩地。從定出已異口同聲。讃大虚空藏菩薩言。善哉善哉。正士由汝加持智力故。令一切有情悉皆獲得如是之力

爾時衆中復有菩薩名寶莊嚴。白大虚空藏菩薩言。大士唯願爲我及諸有情。於虚空中雨細粖金。所言未訖即有無量粖金。從虚空中如雨而下。寶莊嚴菩薩復言。願於空中雨一切寶。所言未訖即於空中。有無量無數種種名種種色種種摩尼之寶如雨而下。所謂金銀頗胝迦。吠琉璃碼瑙赤珠牟娑羅藏寶。吉祥藏寶髻娑羅無垢光寶。月光寶日光寶照曜寶珠勝光寶。贍部光寶火光寶。硨磲璧玉珊瑚帝青寶。徳藏寶寂靜光寶澄清濁水寶。不壞光明寶建立眼寶。旋轉寶釋迦楞伽寶。勝寶大勝寶。威徳熾盛寶吉祥藏王寶。金剛蘂寶世光寶。光味寶持光半月寶。贍部檀寶贍部洲光寶。千光寶矩火光寶。勝莊嚴寶息熱寶。無熱惱寶除病寶。淨眼寶淨耳鼻舌身意寶。照曜支寶照曜寶。青光寶黄光寶。頗威迦寶白頗胝迦寶網寶。以要言之餘如是類。無量之寶悉皆雨之。如是無邊衆寶名字。若於一劫不可説盡

爾時復有時王菩薩。白大虚空藏菩薩言。大士此娑訶世界。有無量受苦有情。貧匱飢餓無諸飮食。著破弊衣復有裸形。及諸餓鬼露體饑渇被髮覆身。常思所棄涕唾膿血。爲如是類願生憐愍。雨以衣食而充濟之。時虚空藏菩薩。以加持力即於虚空。雨種種飮食異類衣服。百千色相無量無邊不可算數。上妙細軟過於迦止栗那綿。身觸之時受極快樂。於此三千大千世界。一切貧匱孤露有情及諸餓鬼。蒙此飮食勝妙衣服悉皆充足

爾時會中復有菩薩名曰醫王。白大虚空藏菩薩言。大士今此世界。無量有情嬰諸疾病。復無眷屬所能瞻視。以病纒綿受大苦惱。願爲此等諸有情類。雨上藥草令彼患者悉皆除愈。所言未訖。即時虚空雨於無量甘露妙藥。由此藥故一切病者服皆除差。

復有菩薩名摧惡趣。白大虚空藏菩薩言。善男子願以大悲。息三惡趣受諸劇苦一切有情。所言未訖。即於空中出大光明。照捺落迦傍生鬼趣。彼諸有情皆息衆苦得受安樂。又於虚空雨衆花鬘塗香末香。幢幡傘蓋燈濁音樂。奴婢妻妾童子婇女。象馬車乘宅舍。城郭村邑聚落國土。宮殿樓閣花園窓牖床榻。珍寶輩輿四牛十六牛。乃至千牛所駕之車。悉於虚空如雨而下。皆由大虚空藏菩薩加持力故。復告衆言。善男子汝等皆取如是等物隨用捨施。當令滿足檀波羅蜜。復有菩薩名戒莊嚴。白大虚空藏菩薩言。善男子汝已雨於檀波羅蜜。何不復雨戒波羅蜜。所言未訖。即時十方諸佛及諸菩薩。皆共讃歎戒波羅蜜莊嚴功徳。如是讃歎戒功徳聲從空中出。如是讃歎忍辱精進禪定智慧莊嚴功徳。所出之聲亦復如是。又聞諸佛菩薩百千詞句。稱讃諸法無増無減。由此法音警覺三千大千世界。令無量無數有情。修學三乘而得成就

復有菩薩名普遍光明。白大虚空藏菩薩言。汝虚空庫藏。爲唯於此世界中現饒益有情。爲復亦能於餘世界現汝斯事爾時大虚空藏菩薩。告普遍光明菩薩言。善男子汝獲無垢妙淨天眼。當觀十方諸佛世界。爲見何物説是語已。時普遍光明即以天眼。觀見十方無量阿僧祇世界。所雨寶物飮食衣服。一如此界無所減少。又聞空中所説一切微妙法音亦不増減爾時普遍光明菩薩。見是事已深生奇特嘆未曾有。以鄔駄南稱讃大虚空藏菩薩。不可思議難可測量。而能頓於一切世界。現如是等種種寶物。唯願以佛威神之力及於仁者加持之力。令此衆會及餘世界一切有情。普皆得見如是衆寶。普皆得聞虚空法音。爾時大虚空藏菩薩。即如其言更雨如是種種諸寶。皆令此會及他方國土一切有情。悉皆得見各各皆發無上正等菩提之心

爾時王舍大城有五百女人。共詣大虚空藏菩薩所。到已白言。我聞正士能滿一切有情所願。然今我等夫主並死不知所趣唯願大士示我令見爾時大虚空藏菩薩。以威神力故。即爲五百女人。各各現其本夫形状住菩薩前。時虚空藏告諸女言。姊妹當觀此是汝等本夫。以不彼諸女等各見本夫。悲喜交集。時彼丈夫各自隨逐是諸女等還歸本家。七日之中爲女説法令得成就咸發無上菩提之心。住不退轉。時五百女相共來詣大虚空藏菩薩之所。一心同聲以伽陀讃曰

