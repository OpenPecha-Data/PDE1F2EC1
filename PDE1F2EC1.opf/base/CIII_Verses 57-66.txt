爾時世尊説伽他曰。

勇猛所生精進力　無吝於身及命財能行威徳大菩提　於諸有情恒利益

往昔所修功徳利　不生厭倦常修習

愛樂解脱諸有情　於諸如來常供養願遊無量諸佛刹　推伏一切諸魔羅

常樂給施一切人　常樂護持於淨戒常樂大慈相應念　常樂勤集諸善根

思惟無量禪定心　以大智慧常觀察無量慈心捨瞋恚　功徳利益正修行

於身於命無所慳　善能解脱諸煩惱常修無我空解脱　離相無相大威徳

永離諸見修菩提　如幻陽焔觀自性樂説空法無思慮

依世淨行讀諸經於法無法二倶亡　不捨音聲及文字

於世常説諸經典　讃佛功徳亦無邊有情心行既難量　智者應生大精進

悟於無量有情性　不滯於生及不生能以無邊精進心　常習度生諸淨法

善男子云何菩薩修行禪定波羅蜜多猶若虚空。

