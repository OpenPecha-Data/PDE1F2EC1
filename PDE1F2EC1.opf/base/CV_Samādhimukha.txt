善男子如是八十三摩地門。一一皆有五百三摩地門。以爲眷屬合集算計。成於四萬三摩地門。清淨雜染。足爲八萬三摩地門。彼前後中際及無盡智。各有五百三摩地門。并清淨雜染。合成八萬四千三摩地門。乃至如是爾所三摩地。爲爾所法鄡馱南。復成如來八萬四千差別法蘊。由彼有情八萬四千心行別故。善男子根本鄡馱南。令諸有情入佛智行生警悟故。復次一切佛智。入一切有情心行。所説法藏。無量無邊不可思議。非百千劫之所能説。我今於此三摩地門略説少分。説此法時會中有一萬六千菩薩。於三摩地門證無生法忍。八萬四千人天發阿耨多羅三藐三菩提心。爾時世尊讃大虚空藏菩薩言。善哉善哉善男子。快説如是三摩地功徳法門。顯揚如來微妙勝智。而此法門汝身自證。不由他悟。

