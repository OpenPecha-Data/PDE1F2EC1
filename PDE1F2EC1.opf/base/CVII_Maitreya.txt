爾時世尊。復告慈氏菩薩摩訶薩言。慈氏我今以此無量阿僧祇倶胝劫積集無上正等菩提希有之法。付囑於汝。乃至欲令受持讀踊爲他廣説報佛恩故。亦滿自己希求願故。令諸有情増長善根故。令諸菩薩護法光明故。摧一切諸魔外道故。護持正法不斷三寶種故。慈氏菩薩白佛言。世尊我今當於如來在世及涅槃後常護法藏。何以故我亦曾於過去護斯正法。世尊我雖在於覩史多天。於是類經倍増護持令久住世。世尊若未來世其有衆生於如是等經聞已受持書寫讀誦。如法修行爲他廣説。當知皆是我之威力所加持故。世尊當彼之時。若有魔及魔民共爲朋黨。不能障難如我一毛成就善根㭊爲百分千分歌羅分乃至優波尼沙陀分。若三千大千世界之中。一切有情悉並爲魔若魔眷屬。而於我所成就善根一分福智之力。猶不能得生於障難。何況如來於無量阿僧祇倶胝劫積集無上菩提之法。而能障礙。爾時世尊告慈氏菩薩言。善哉善哉善男子。有四種法爲菩薩行。何者爲四。所謂破煩惱魔壞諸外道。成熟有情護持正法。善男子如是四種是菩薩行。而此四種以一行收。云何爲一。所謂護持正法

