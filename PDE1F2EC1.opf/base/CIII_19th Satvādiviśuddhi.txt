善男子云何菩薩。善知有情本來清淨。而成熟之。善男子有情界本來清淨。於彼根本性。有情不可得。若菩薩欲成熟彼有情。應如是知根本清淨。復應念彼無我見。無有情見。無命者見。無受者見。復次所説有情名者。但從顛倒見。纒無明有愛。虚妄分別諸煩惱。生無有實性。而彼菩薩。應當斷除虚妄顛倒一切煩惱。而爲有情説如此法。不壞其性。爲令了如有情無故。有情離故。應當如是成熟有情。善男子是名菩薩善知有情本來清淨而成熟之。

