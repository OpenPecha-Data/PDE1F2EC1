善男子復有十種無量莊嚴。菩薩應滿如是福聚。云何爲十。所謂無量身莊嚴相好圓滿故。無量語莊嚴隨説法輪皆清淨故。無量心莊嚴通達一切有情心故。無量行身莊嚴成熟無量諸有情故。無量行相莊嚴淨無量佛刹故。無量福徳禪定精進莊嚴成滿無量佛威儀故。無量大菩提場莊嚴應滿一切相及行故。無量無遮施會莊嚴成滿無量佛毫相故。無量恭敬無我莊嚴成滿如來無見頂相故。無量無間定心莊嚴成滿無量無諂曲心順淨意故。善男子是爲十種無量莊嚴。菩薩若能如是發廣大心猶如虚空。
所獲福徳如虚空故。

善男子云何菩薩修行智慧猶如虚空。若菩薩遍縁一切有情。有欲心無欲心如實知。有瞋心無瞋心如實知。有癡心無癡心如實知。有雜染心無雜染心如實知。自既離欲。復能爲他補特伽羅説調伏欲法。自既離瞋。復能爲他補特伽羅説調伏瞋法。自既離癡。復能爲他補特伽羅説調伏癡法自離雜染。復能爲他説調伏一切諸煩惱法。不見有貪瞋癡煩惱者爲下劣心。
離貪瞋癡煩惱者爲勝上心。何以故以彼菩薩。於不二法界清淨法門以證知故。如是法界即貪瞋癡界。如是法界即離染界。是故法界與一切法互相渉入。法界即法。法即法界無所不遍。若知我界即知法界。法界我界無有二故。所以者何我清淨故法界清淨。如是一切法清淨故。離於一切相無相故。無所安立。離於一切相無相故。無所安立。離於一切相無相故。無所安立。猶如虚空名無礙智由無礙智了一切法無所障礙。是爲菩薩修行智慧猶如虚空。

善男子云何菩薩佛所印可佛隨念。所謂念無漏戒是戒佛隨念。一切法平等不散是定佛隨念。一切法無所分別是慧佛隨念。不住於二心是解脱佛隨念。不著一切智是解脱知見佛隨念。三世平等不動是力佛隨念。不住一切漏是無所畏佛隨念。如是當念佛身所有一切功徳皆是佛隨念。法界平等無所分別。復次佛隨念。念佛所有色自性清淨由見色自性清淨故無念智隨至。乃至受想行識。見識自性清淨故無念智隨至。如是十二處十八界亦復如是。由一切法自性智故。最殊勝慧一切作意。遠離一切見纒遠離如是知色無垢濁。念無垢濁。是謂佛所印可佛隨念。復次佛隨念。謂念於佛行住坐臥一切威儀。不生執著。於佛説法於佛寂嘿不生執著。亦不執著念與非念。所以者何。佛無念無作意非色非相非法非非法。由一切相縁慮不現行故。善男子是名佛所印可佛隨念

善男子云何菩薩佛所印可法隨念。法名離欲。於法無染故。亦無法隨念。法名無阿頼耶。於法無隱沒故。亦無法隨念。法名寂靜。以無心意識染著故。亦無法隨念。法名無相。於法無隨相識故。亦無法隨念。法名無爲。於法無施設住故。亦無法隨念。復次法隨念。
若念無間斷不起法想。即入正位證無生忍。觀一切法本來不生無法可證。即是一切學無學縁覺菩薩。正等菩提所證之處。如是一切聖所證解脱法。亦無自性。是爲菩薩佛所印可法隨念。善男子云何菩薩佛所印可僧伽隨念。

善男子云何菩薩佛所印可僧伽隨念。僧名無爲。彼不可以造作而作而無現行身語意業。但是施設而有所行。是無爲僧離施設住超諸言論。善男子是爲佛所印可僧伽隨念。

善男子云何菩薩。佛所印可捨隨念。所謂捨於一切所依資具。及捨於法亦無所捨。此名最勝捨。於一切法無取無捨亦無所求。無有縁慮非無縁慮。彼無心行亦無施設。亦不住於識。不生於心以無住心故。名爲佛所印可捨隨念。復次菩薩捨隨念者。以所修行迴向平等薩婆若智。不見菩提爲所隨念。何以故。以薩婆若與彼隨念性無二故。善男子如是法智相應。是名菩薩佛所印可捨隨念。

善男子云何菩薩。佛所印可戒隨念。戒名無爲。 無漏無礙永息功用成就一切禁戒。無識無相亦不住心作三摩地。最勝所依亦是發生淨慧根本。離於戲論及解脱相。亦無二種分別之相。智者所讃無有現色。能息煩惱亦無施設。安樂隨行亦無對治一切分別。菩薩常於如是類戒無有垢濁。是名菩薩佛所印可戒隨念

善男子云何菩薩佛所印可天隨念。應隨念二種天。一者五淨居天。有聖者故。二者覩史多天。以一生補處菩薩在彼天故。復次此一生補處菩薩住彼天宮。有十種頂法。何者爲十。

