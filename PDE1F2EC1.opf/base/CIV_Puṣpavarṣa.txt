爾時會中有菩薩摩訶薩名曰迅辯。白大虚空藏菩薩言。正士汝名虚空庫藏。而汝豈以虚空爲庫藏那。虚空藏菩薩言。善男子我亦是虚空亦是庫藏。迅辯菩薩言。善男子我願見汝虚空庫藏差別之相。虚空藏菩薩言。善男子如汝之心所思惟物。我令空中爲汝雨之。迅辯菩薩言我昔。曾見亦優波羅吉祥如來蓮花莊嚴世界。彼有蓮花名曰一切光明遍照。其量廣於一倶盧舍。有多千葉香潔柔軟。猶若迦止栗那綿。身觸之時受極快樂。其香芬馥遍於無量百千世界。彼中菩薩聞香見花即皆得定。唯願仁者於此衆會而雨是花。時迅辯菩薩。一心淨意。未久之間於是大虚空藏菩薩以大威神加持力故。即於空中雨如是花。時此會衆見是花已。各各獲得愛樂花三摩地。從定出已異口同聲。讃大虚空藏菩薩言。善哉善哉。正士由汝加持智力故。令一切有情悉皆獲得如是之力

