善男子云何菩薩。出無佛世爲諸有情而作佛事。善男子若菩薩。爲出生處非處智故修十力業。爲出生漏盡智故修四無畏業。爲出生三十無礙智修十八不共法業。爲出生得佛眼光明故修五眼悉知業。爲出生一切神通故修宿命業。爲獲成就滿足菩提故修具足一切善法。斷身口意諸煩惱業。爲出生相好莊嚴故修集一切福資糧業。爲出生十地得灌頂一切佛法故修集一切智資糧業。如是善男子若菩薩。具修如是業已。於無佛世能爲有情廣作佛事而成就之

