爾時世尊説伽他曰。

明慧能斷煩惱習　示現作業及因縁

不依我見及有情　不住壽者并人相於我無我二倶離　顯説般若到眞源

般若能推於所有　般若能度於瀑流般若能作清淨因　般若能安勝解脱

淨慧能離諸纒蓋　於蘊處界悉遍知明慧照曜三界空　於能所相皆解脱

修行般若令清淨　一切世間無所著通達能行般若行　常修淨慧照眞空

五眼清淨五根明　能除五趣淨五蘊

至於彼岸常安住　入於法界亦復然平等猶若大虚空　高廣善順於佛智

於得無得二倶離　能示中道甘露門隨順聖人之所行　善能分別無分別

能知苦集斷貪愛　修道示滅顯無爲成就實智慧光明　故了三世無來去

於諸刹土皆平等　諸法寂靜等亦然了諸有情無我人　是則眞修智慧者

善男子云何菩薩修行福徳猶若虚空。善男子一切法性猶如虚空。以菩提心而爲種子。所修福聚皆不捨離於菩提心。 積集善根而皆迴向薩婆若海。由是獲得無量福徳皆如虚空。善男子菩薩應當發如是心。虚空無量故。感招福聚亦復無量。何以故由意無量故福亦無量。菩薩於彼應作是觀。

