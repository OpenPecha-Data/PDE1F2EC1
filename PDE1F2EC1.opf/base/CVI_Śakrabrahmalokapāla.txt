大集大虚空藏菩薩所問經卷第八開府儀同三司特進試鴻臚卿肅國公食邑三千戸賜紫贈司空謚大鑑正號大廣智大興善寺　三藏沙門不空奉　　　　　　　　　詔譯爾時會中釋梵護世。見與波旬授菩提記。一切皆生奇特之心。歎言希有甚奇世尊。彼等諸魔於佛善説法毘奈耶。而作魔事猶見如來。福不唐捐皆蒙授記。當證無上正等菩提究竟涅槃。世尊豈有善男子善女人。以善信心入於佛法。所獲福業而得校量。當知皆是諸佛境界。非餘聲聞縁覺所測爾時佛告釋梵護世諸天人等。如汝所説誠諦不虚。實是諸佛如來境界善男子。夫心者是縁生法。譬如染纈或處受色或處不受。有情心行亦復如是。或起煩惱或復不起。或有利根或有鈍根。如來隨根設法教化。悉令解悟引入法中。善男子。夫煩惱者無有方所。亦無住處復無積聚。從不如理作意和合而生。若如理觀察是雜染性則爲清淨。然我密意説名邪見。若如實知則爲正見。非邪正見過現實有。若於邪見正見。知己不生取著。是則名爲入正見道。若於邪見正見。知己不生取著。是則名爲入正見道。善男子煩惱如皮清淨爲性。由彼所覆慧明無力。是故不見根本清淨。復次有分別者名爲煩惱。無分別者名清淨性。善男子譬如大地依水而住。水依風住風依空住。是四界中空無所依。以其虚空不壞不動無所積聚。無積聚故住不生滅自性相應。是故三界不久不住。無常變異非虚空界。如是蘊處界依業煩惱而住。業煩惱依非如理作意而住。非如理作意。依自性清淨心住。是清淨心不爲客塵煩惱所染。所有非如理作意業煩惱蘊處界等。一切皆是因縁和合故有。因縁若闕則不生起。彼清淨性無有因縁。亦無和合亦不生滅如虚空性。非如理作意如風。業煩惱如水。蘊處界如地。由是一切
諸法無有堅牢。根本無住本來清淨。善男子是名自性清淨法光明門。菩薩由證此法門故。不爲一切諸煩惱垢之所染汚。亦不思惟此清淨法。以不思故。則滅一切尋伺縁慮證清淨性。由證清淨。則超魔境。以超魔境則安住佛境。以住佛境則超有情境入不動法界。以入不動清淨法界。則入平等無差別境。則名獲得一切智智。説此法時有無量菩薩。於業煩惱障一切纒垢。悉得遠離證無生忍

