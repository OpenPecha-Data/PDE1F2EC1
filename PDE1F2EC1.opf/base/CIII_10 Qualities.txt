所謂一切波羅蜜中。般若波羅蜜多而爲其頂。一切神通之中。不退神通而爲其頂。一切地中。唯灌頂地而爲其頂。一切菩提分法之中。不退正見勝三摩地而爲其頂。一切無礙解中。義辯無礙而爲其頂。一切智中。無著無礙智而爲其頂。一切根中。知上中下根無礙智而爲其頂。一切力無畏中。照耀隨入智而爲其頂。一切眼中。佛眼觀察一切佛法。了如掌内而爲其頂。坐菩提場中當成正覺。一刹那心相應正慧而爲其頂。是爲十種頂法之相。應隨念之。若菩薩得是念已。見則不亂隨眠纒。不亂作意戲論。不亂於如是類。念無垢濁。應當如是隨念彼天。善男子是名菩薩佛所印可天隨念。

善男子云何菩薩所行諸行等於涅槃。涅槃名寂靜。悉除一切煩惱。滅一切受。離一切所縁。出蘊處界。即彼正士獲得涅槃平等。以本願力遊戲大悲。方便智慧得如來加持故。善修智慧意樂。清淨住於如幻妙三摩地。悉知有情煩惱生死皆如幻化。示現受生。由此能斷諸生死縛無所染汚。名曰涅槃。既得自在不生而生。無所不生亦無所生。常在涅繋不斷生死。而成熟有情無有休息。善男子此名菩薩大悲方便雙智慧門。若菩薩住此門者。獲得涅槃平等行菩薩行。

善男子云何菩薩。善知一切有情行相。善男子菩薩。有八萬四千行。是於根本。鄔馱南句有情行相。無量差別不可思議不可言説。唯佛能知。非諸聲聞縁覺所了。亦非菩薩之所能了。彼菩薩蒙佛加持及自智力。隨知一切有情行相。所謂如是自性相。如是行相。如是因相。如是縁相。如是作相。如是和合相。或種種相離相欲相。
瞋相癡相等分相。 地獄相傍生相琰魔界相天相人相。或聲聞尼夜摩相。或縁覺尼夜摩相。或佛尼夜摩相。或遠因相中因相近因相。如是有情一切行相如實知之。
除一切智不被摧伏。善男子是爲菩薩善知一切有情行相。大集虚空藏菩薩所問經卷第二丙午歳高麗國大藏都監奉　　勅雕造

大集大虚空藏菩薩所問經卷第三開府儀同三司特進試鴻臚卿肅國公食邑三千戸賜紫贈司空謚大鑑正號大廣知大興善寺三藏沙門不空奉　　　　　　　　　詔譯善男子云何菩薩能持世尊佛法寶藏。善男子諸佛法藏無有窮盡。以一切有情根性行相差別無量。諸佛世尊爲令趣入。隨其爾所差別根性。説法寳藏。亦有爾所無量無邊。是故名爲佛法寶藏。復次如來證菩提夜般涅槃夜於其中間已説今説當説。是故名爲佛法寶藏。復次如來證菩提夜般涅槃夜於其中間已説今説當説。所有一切悉名如説不異説眞説。云何名爲如説。如彼眞如平等而説故名如説。云何不異説。所説之法依勝義諦。平等無二名不異説。云何眞説。稱法自性名爲眞説。復次諸佛法藏。不可以文字説。假使滿於三千大千世界一切有情。皆如阿難陀多聞第一。於百千倶胝劫中。説於一義不可究盡。如是諸佛無邊法藏。菩薩悉能如法受持。一切文字皆不廢忘。於一切義無有差異。使諸有情皆得歡喜。供養奉事一切如來。摧壞一切魔怨。制伏一切外道。息滅煩惱顯揚正法。如是善男子。是名持佛世尊佛法寶藏。

復次善男子。如我等覺彼法自性。菩薩如是如彼法性應當受持。云何名爲如來等覺彼法自性。謂知法自性。悉皆如幻不成就相故。悉皆如夢無境界相故。悉如陽炎畢竟無生相故。悉如光影無移動相故。亦如影像無自性相故。知空自性究竟如露故。知無相自性無分別故。知無願自性心無住故。知離欲自性一切欲遠離故。知無爲自性超諸數相故。善男子如是言説爲他了別故。我已現證是法自性彼法性相不可言説。若菩薩欲受持諸佛法藏。應如如來覺了諸法自性。而以文字語言爲諸有情如是説法。是爲菩薩能持諸佛正法寶藏。

善男子云何菩薩。善知有情本來清淨。而成熟之。善男子有情界本來清淨。於彼根本性。有情不可得。若菩薩欲成熟彼有情。應如是知根本清淨。復應念彼無我見。無有情見。無命者見。無受者見。復次所説有情名者。但從顛倒見。纒無明有愛。虚妄分別諸煩惱。生無有實性。而彼菩薩。應當斷除虚妄顛倒一切煩惱。而爲有情説如此法。不壞其性。爲令了如有情無故。有情離故。應當如是成熟有情。善男子是名菩薩善知有情本來清淨而成熟之。

善男子云何菩薩如理相應修習佛法。如理者名入縁生。何以故。如彼彼因縁。感彼彼果報。謂如布施因。獲大財富。是故菩薩。行布施已盡將迴向一切智智。滿足成就檀波羅蜜。尸羅是生人天之因。菩薩普令汚戒有情。安住淨戒。要期迴向薩婆若已。滿足成就戒波羅蜜。忍辱柔和爲莊嚴身口意之因。菩薩常行自利利他。不爲惱害住於忍辱。迴向薩婆若已。滿足成就忍波羅蜜。精進爲能引攝一切佛法之因。菩薩應發勤精進心。積集一切所有善根。盡將迴向薩婆若已。滿足成就精進波羅蜜。禪定爲於正知之因。菩薩爲欲求正知故。修習奢摩他資糧。盡以迴向薩婆若已。滿足成就禪波羅蜜。般若多聞爲大慧之因。菩薩不取不執聞相。迴向薩婆若已。滿足成就般若波羅蜜。如是能於一切善法。知如是因感如是果。是名因縁如理作意。復次如理作意者。謂如於我及一切法如理作意。如是知我無我。一切法悉皆無我。知我是空一切法悉皆是空。我但有名一切法亦唯有名。菩薩如是如理作意。於一切法平等相應。即是具足一切佛法。是爲菩薩如理相應修習佛法

善男子云何菩薩不退神通。於一切法而得自在。善男子若有沙門或婆羅門。不害身見。起於神通彼還退失。若時菩薩已害身見。及能遠離六十二等一切諸見起於神通。名爲具智具慧具覺具施具戒具定。亦即名爲身心遠離具足智已。内常寂靜外無所行。遍所知心可所欲心。善決擇心善清淨慧。無煩惱濁得光明。無翳智積集福資糧。積集智資糧。積集奢摩他資糧。積集毘鉢舍那資糧。資以檀那淨戒莊嚴。被以忍辱精進甲冑。依於禪定善修般若。隨順大慈安住大悲。超出方便成如是法。起妙神通高昇無礙。乃至坐於菩提道場。以神通故於一切法皆得自在。現一切色聞一切聲入一切心。憶念無量劫。獲得一切遊戲神通。伏斷諸漏乃至隨意轉變皆得自在。於一切法無復功用。善男子是爲菩薩不退神通。於一切法而得自在

善男子云何菩薩入甚深佛法理趣。一切聲聞縁覺難測。善男子甚深者名爲縁生理趣所謂無明縁行行縁識。識縁名色名色縁六處。六處縁觸觸縁受。受縁愛愛縁取。取縁有有縁生。生縁老死憂悲苦惱。由集爲因爲縁。生大苦蘊。令諸有情流轉雜染。菩薩於彼善能了知此。則名爲縁生理趣。云何名爲縁滅理趣。謂無明滅則行滅。行滅則識滅。識滅則名色滅。名色滅則六處滅。六處滅則觸滅。觸滅則受滅。受滅則愛滅。愛滅則取滅。取滅則有滅。有滅則生滅。生滅則老死憂悲苦惱滅。由是因縁滅則大苦縕滅故。令有情獲得清淨。如是名爲縁滅理趣。若菩薩於彼如是了知。是名爲入甚深理趣。非諸聲聞縁覺能於雜染得清淨者。此是諸佛如來境界。若菩薩以佛威神加持之力。則能於此
隨分覺悟。復次甚深者名薩迦耶。薩迦耶清淨故一切法清淨。何以故。此薩迦耶推求根本無所得故。其無所得則爲甚深。諸佛於我皆無所得。我本清淨如我清淨一切法亦清淨。以何因縁而名清淨。謂彼諸法本來不生。無所起滅故名清淨。復次無暗無明無阿頼耶。眞實勝義名爲甚深。彼無眼滅。乃至亦無意滅。無有境界。是無境界則是眞實。第一義諦名爲甚深。亦無心意執著。勝義以難測難見不可覺故。於此諸類甚深法理。亦無心意執著。勝義以難測難見不可覺故。於此諸類甚深法理。但以假名隨順世諦。於他有情分別顯示。是爲菩薩得入甚深佛法理趣一切聲聞縁覺難測。

善男子云何菩薩。入縁起善巧智遠離一切邊見。善男子縁起者無所縁是縁起。無事無成就是縁起。無常苦無我寂靜是縁起。無我無有情無命者無養育。無補特伽羅無人無儒童是縁起。無生無起是縁起。無所有無功用空無相寂靜無所行無戲論。是故名無戲論法如是生是爲生。如是滅是爲滅。復次無我無有情無壽命無養育。無補特伽羅無人無儒童。則無有法可爲縁生。於彼無我主宰名故。譬如草木牆壁影像。一切諸法亦復如是。如外諸法之所生時。生無所有。滅時滅無所有。内法亦爾。生時生無所有。滅時滅無所有。除縁起法無實所生。闕縁無滅。如是相應則一切邊見悉皆離也。云何邊見。邊見者名斷名常。生時不生壞時不壞。無生無壞於斷常邊自然清淨。自清淨故於諸邊見皆得清淨。善男子是爲菩薩入縁起善巧智遠離邊見。

善男子云何菩薩。以如來印印於眞如。不間斷善巧智。善男子如來印。印者不間斷印。無生無轉無所取無動無所動。一切世間人天阿修羅。無所傾動。何以故。世間人天阿修羅。以彼印印。如是如來印。究竟不生印。究竟空性印。究竟無相印。究竟無願印。究竟無爲印。究竟離欲印。究竟眞如印。究竟實際印。究竟虚空印。善男子譬如空中印無所現。如是如來印。於五眼而不現於光明之相。以自相印而印之。故乃至如來於一切法施設言説。皆以如來印印之。是爲施設。彼所有識及境界法皆是作法。安立而於彼法。不作種種安立之相。以眞如印印之。無有間斷。云何於眞如間斷。若分別諸法見上中下名爲間斷。若於諸法無所分別名無間斷。復次於多分別而生分別。於彼眞如無能壞亂。譬如有情於空中行。而彼虚空無有破壞。如是一切有情於眞如中。行而彼眞如無有斷壞。菩薩如是由以智故。於色於法以眞如印印之。不於眞如間斷破壞。是爲菩薩以如來印。印於眞如不間斷善巧智

善男子云何菩薩。入於法界甚深理趣。見一切法與諸法界。互相周遍平等一性。法界者亦名離欲界離一切塵故。亦名不生界無聚集故。不相違界本無生故。無往界無等故。無來界無礙故。無住界不生起故。如如界三世平等故。無我界本來清淨故。無壽者界由勝義故。無了別界無所住故。無阿頼耶界無染汚故。無生起界性決定故。如虚空界性清淨故。如涅槃界無戲論故。如是名爲入法界理趣。若菩薩入如是理趣。凡所演説一一語言。皆與法界理趣互相周遍。即知欲界法界無二無別。復次欲性法界。嗔性法界無二嗔性法界。癡性法界無二癡性法界。煩惱性法界無二煩惱性法界。欲界性法界無二欲界性法界。色界性法界無二色界性法界。無色界性法界無二無色界性法界。空性法界無二空性法界眼界性法界無二。眼界性法界。色性法界無二色性法界。眼識界性法界無二眼識界性法界。乃至意界性法界無二意界性法界。意識界性法界無二意識界性法界。蘊界性法界無二蘊界性法界。地水火風界性法界無二地水火風界性法界。空性法界無二乃至八萬四千法蘊行一切法法界無二是爲。一切法法性界若菩薩由平等智入如是法界。則能見一切法平等性理趣。善男子是爲菩薩入法界理趣

善男子云何菩薩。意樂堅固猶若金剛。住此大乘無有傾動。善男子菩薩成就十二種法。意樂堅固猶若金剛。不爲人天世間所壞。云何十二。所謂菩提心。意樂増上意樂不壞故。於施戒忍精進禪定般若不壞故。大慈大悲不壞故。四攝法不壞故。成熟有情不壞故。淨佛國土不壞故。不厭患生死不壞故。無厭足善根不壞故。爲莊嚴相好設無遮施會不壞故。爲護正法棄捨身命不壞故。所有善根迴施一切有情不壞故。積集一切佛法不壞故。善男子若菩薩。於如是法修習不壞。當知爾時名爲成就堅固金剛不壞意樂。如金剛寶能摧諸寶自體不壞。如是菩薩成就堅固意樂。能摧一切有情煩惱隨眠而自體不壞。善男子是爲菩薩成就金剛堅固意樂。於此大乘無有傾動。

善男子云何菩薩於自境界。清淨如佛境界。善男子佛境界者無有境界。離於境界一切清淨。彼菩薩由自境界及佛境界悉清淨故。而淨眼境界即佛境界。亦無佛境界。及眼境界。無近無遠。何以故。遠離境界。與佛境界。亦無遠離境界及眼境界。其耳境界即佛境界。亦無佛境界無有遠近。何以故。遠離境界與佛境界。亦無遠離境界及耳境界。其鼻境界即佛境界。亦無佛境界無有遠近。何以故。遠離境界與佛境界。亦無遠離境界及鼻境界。其舌境界即佛境界。亦無佛境界無有遠近。何以故遠離境界與佛境界。亦無遠離境界及舌境界。其身境界即佛境界。亦無佛境界無有遠近何以故。遠離境界與佛境界。亦無遠離境界及身境界。其意境界即佛境界。亦無佛境界無有遠近。何以故。遠離境界與佛境界。亦無遠離境界及意境界乃至蘊處界十二因縁。亦復如是。善男子若菩薩入佛境界。遠離境界一切境界。若自境界清淨平等。是即名爲入佛境界。如是六種境界所有影現。彼皆入於諸佛境界。不生取著悉遠離故。如是如來境界無有染礙。一切境界不染不礙亦復如是。善男子如是解者。是爲菩薩成就隨入佛界清淨自界清淨

善男子云何菩薩。獲得陀羅尼無忘法行。善男子菩薩。應於此陀羅尼修持作業。

